# -*- mode: mandoku-view; -*-
#+TITLE: 檇李詩繫
#+DATE: 2015-08-25 00:43:49.128670
#+PROPERTY: ID KR4h0163
#+PROPERTY: BASEEDITION WYG    
#+PROPERTY: JUAN 卷四十
<pb:KR4h0163_WYG_040-1a>¶
欽定四庫全書¶
　檇李詩繫卷四十¶
　　　　　　　　　　　　　平湖沈季友編¶
明¶
　羅洪先(字達夫吉水/人官贊善)¶
　　　題天寧寺塵外樓和唐荆川韻¶
高閣春殘始一登忽忘去住似遊僧齋鐘已罷鳥初下¶
江雨欲來雲自蒸笑指風旛看動息屢從火宅試飛騰¶
<pb:KR4h0163_WYG_040-1b>¶
年來漸解無生法誰信生前也試曽¶
　唐順之(字荆川武進/人官都御史)¶
　　　題天寧寺塵外樓¶
閒裏香臺盡日登黙然一笑又逢僧衣裁野薜緇塵淨¶
飯試山精石鼎蒸大士西方談實相仙人東海説飛騰¶
人間多少亡羊路一一行來也未曽¶
　　　題趙漸齋序芳園¶
爲躭泉石謝塵纓散髪扁舟羡獨行數畝荒廬堪自老¶
<pb:KR4h0163_WYG_040-2a>¶
滿川鳬鷺欲相迎已知野叟無機事不向漁翁説姓名¶
余亦洞庭洲畔客因君轉切故鄉情¶
　王守仁(字伯安餘姚人官/尚書封新建伯)¶
　　　從海日公授徒資聖寺登杏花樓賦¶
東風日日杏花開春雪多情故換胎素質翻疑同苦李¶
淡粧新解學寒梅心成鐡石還誰賦凍合青枝亦任猜¶
迷却晚來沽酒處午橋眞訝㶚橋廻¶
　(附考寺在海鹽治西五十步本晉右將軍戴威宅井中發/五色光捨為寺海中行舟望此塔為標的中有杏花樓云)¶
<pb:KR4h0163_WYG_040-2b>¶
　　　遊金粟寺¶
金粟峰頭縱逺觀山林不動萬松寒飛厓㵼碧雨初歇¶
古澗流紅春欲闌佛地移來龍窟小僧房高借鶴巢寛¶
飄然便覺離塵土一笑天風振羽翰¶
　　　贈芳上人歸三塔¶
秀水西頭久閉闗偶然飛錫出塵寰調心亦復聊同俗¶
習定由來不在山秋晚菱歌湖水濶月明清磬塔牕閒¶
毘盧好是嵩山笠天際仍隨日影還¶
<pb:KR4h0163_WYG_040-3a>¶
　　　寓海鹽資聖禪房¶
落日平堤海氣黄短亭衰栁艤孤航魚帆入市乘潮晚¶
鼓角收城返棹忙人世道緣逢郡博客途歸夢借僧房¶
一年幾度頻留此他日重來似故鄉¶
　　　石門晚泊¶
風雨石門晚停舟問舊遊烟花春欲盡惆悵逺溪頭¶
　方豪(字棠陵東陽人/正徳時官副使)¶
　　　鴛鴦湖¶
<pb:KR4h0163_WYG_040-3b>¶
鴛鴦湖邊落日明荷花十里櫂歌清丈人自折碧筒飲¶
醉看秦塘海月生¶
　任洛(字仲伊鈞州人/正徳時桐鄉令)¶
　　　過祥符蕩¶
碧樹雲林隱驛樓新題舊咏姓名留停舟莫向斜陽裏¶
楊栁烟蕪綰客愁¶
　吕屛(太倉人正徳時以/貢授嘉善學訓)¶
　　　皂林古驛¶
<pb:KR4h0163_WYG_040-4a>¶
萬頃祥符蕩今朝載酒過日熏人易醉風靜水無波客¶
路爭揺槳漁舟漫曬蓑到家明月上舞袖正婆娑¶
　(附考在嘉善北二十餘里受雙葑/南尤北尤幷甓溪諸水達青浦界)¶
　　　泛文水漾¶
芳塘綠漲潑蒲萄花壓重樓栁染袍水䕶溪橋三四里¶
太平邨市出英髦¶
　(附考漾在嘉善斜塘鎮後有泉縈廻/清澈不滓土人取以釀酒丁旭有記)¶
　　　謝家橋¶
<pb:KR4h0163_WYG_040-4b>¶
菜花零落麥初黄栁絮東風燕子忙橋下巳無王謝宅¶
年年猶自集空梁¶
　(附考橋在嘉/善永安卿)¶
　田汝成(字叔禾錢塘人/嘉靖間官㕘議)¶
　　　嘉興晚發别陳子常¶
江南春盡落花天桑柘籠烟水滿田野店酒香新雨後¶
斷橋人渡夕陽邊羈懐瀟灑惟歌嘯世路﨑嶇只醉眠¶
傾盖逢君成坐久片帆乘月下吳川¶
<pb:KR4h0163_WYG_040-5a>¶
　蔡汝楠(字子木徳清人/嘉靖間官侍郎)¶
　　　烏戍唐氏林亭¶
訪舊烏溪畔空林别戍間鑿池通暗水移石壘高山㣲¶
雨秋雲後疎花夕照間平生愛幽寂于此欲忘還¶
　史朝宜(福建人浙/江布政)¶
　　　同沈兵憲狄㕘戎登嘉善西城玩月¶
霜天步凉月清影上樓白邀懽命儔侣金杯當皓魄舉¶
袖翻露滋引商入雲逖萬室烟火收四顧天寂歴樓高¶
<pb:KR4h0163_WYG_040-5b>¶
㕘正中境峭思方益人生良宴㑹三五不常獲偶愜方¶
成懽貪趋寧爲適平時所經遊俯仰成今昔氣緣覽眺¶
高情由拘攣側㕘軍美情性沈侯固逺識酒至每自斟¶
興來呼五塞而予不解飲強半聊自力即事眞堪咋拍¶
肩比莫逆火明樓下山賓散湖上鷁今夕雖同遊明朝¶
各異即不作久流連因以長相憶¶
　沈奎(江隂人隆慶時/爲嘉湖兵備)¶
　　　和史大㕘¶
<pb:KR4h0163_WYG_040-6a>¶
朝發西水濱夕登城上樓慿樓望行客落日明長洲天¶
際征哀雁雲邊急歸舟相擕得高侣呼尊成讌遊滄海¶
放孤月桂滿清光浮良暏豈前期嘉賓信難求露下忘¶
嚴寒城隅行且謳慮淡勢自輕心交意終投此夕是何¶
夕張筵爲誰留中夜忍分袂城戍傳更籌不寐憶清勝¶
翻疑夢初收人生貴適意一遣遺百憂¶
　劉鳯(字子威長洲/人官御史)¶
　　　晚行石門鎮望西湖寄杭州太守¶
<pb:KR4h0163_WYG_040-6b>¶
乘興逺遊無定期舟行常及暝鐘時河平兩㟁月初上¶
溪到石門帆自遲春來花鳥宜晴日湖上風烟有夢思¶
爲報使君多勝事酒深蘭棹更堪移¶
　陳良猷(字廷弼晉江/人相鄉教諭)¶
　　　殳山仙蜕¶
金鼎三年大藥成等閒騎鶴上蓬瀛惟餘舊日栖真地¶
一壑松隂月自明¶
　陳潤(嘉定人桐/鄉訓導)¶
<pb:KR4h0163_WYG_040-7a>¶
　　　石門故壘¶
古塞千年尚有基斷碑殘石草離離風烟不散英雄氣¶
猶似吳兵百戰時¶
　嚴嵩(字介溪分宜人官/宰相有鈐山堂集)¶
　　　泛鴛鴦湖¶
樓閣開煙霧汀洲似畫圖城隂度䆗窱天影入虛無岸¶
逈傳清吹波深洗玉壺兹辰春日好留興在鴛湖¶
　　　三塔寺留別子謙徐使君年丈¶
<pb:KR4h0163_WYG_040-7b>¶
三塔移舟望若仙穹林翠壑俯江烟鶯花對酒春城麗¶
鐘梵登樓海日先世路無端頻送客空門不礙擬逃禪¶
與君更是燕吳别衝雨開帆各惘然¶
　徐階(號存齋華亭/人官宰相)¶
　　　題趙漸齋序芳園¶
一竿東去意何如蘭芷鷗鳬共隠居晦迹久焚封事草¶
遣閒聊註攝生書鶴歸世重林逋宅龍卧人方諸葛廬¶
我病正牽泉石念從君端欲謝簮裾¶
<pb:KR4h0163_WYG_040-8a>¶
　王問(字裕夫無錫人官/僉事有仲山集)¶
　　　嘉禾西津驛簡錢滌齋¶
萬里真成汗漫遊東來猶爲故人留天光映水潮初静¶
花氣逢春煖未收郢國江聲先入夢西津草色暫登樓¶
已將身世同虛幻獨自開簾見白鷗¶
　(附考西水驛在/郡阜成門外)¶
　李攀龍(字于鱗歴城人嘉靖時/官按察使有滄溟集)¶
　　　烟雨樓¶
<pb:KR4h0163_WYG_040-8b>¶
南湖迢逓俯丹梯烟雨蕭條拂檻低越徼層隂千里合¶
吳門春樹萬家迷江流欲動帆檣外山色遙分睥睨西¶
一自不齋多暇日新詩還與醉同題¶
　王世貞(字元美太倉人官/太僕卿有弇州集)¶
　　　莫大㕘招飲天寧寺¶
東風依步屧愛此禪房幽一雨忽秋色諸天來暝愁鳥¶
隨托鉢下僧逐鳴鐘投尚有三車喻能同信宿留¶
　　　項女操¶
<pb:KR4h0163_WYG_040-9a>¶
君是歧路人女是父母身父母業已許那能不屬君君¶
今既玉折女豈獨瓦全生當愧白日死當快黄泉丹旐¶
從東去素旐從西來兩旐東西合纒綿不得開黄檗化¶
爲松那知苦中久十六項家女千年周家婦君靣女不¶
知女心君應得不似郄家兒倉舒渾未識團欒女貞樹¶
煜若銀河洗不似韓憑木將情作連理伯夷豈殷民爲¶
殷表君臣首陽一抔土萬古稱其仁我欲竟此曲此曲¶
悲且長結爲金與石融爲氷與霜¶
<pb:KR4h0163_WYG_040-9b>¶
　(附考項貞女許配吳江周應/祁未婚夫死自縊年十九)¶
　　　海鹽石堤觀日出¶
日者萬物母海爲百谷王兩雄未蕩摩衆有皆摧藏天¶
雞警霄發波臣道余望窮紘露黝紫極際見青蒼回首¶
顧中原破睫猶茫茫倐忽金輪升流光浴扶桑一髪界¶
灙漭萬鬛競縱横湛湛天酒晞曄曄雲旗張波將駭駿¶
上猋與蹻龍翔無復虞濛氾陽徳熾方昌¶
　　　弔馬將軍¶
<pb:KR4h0163_WYG_040-10a>¶
一代馬新息英風颯至今能將裹革事了却據鞍心樂¶
府歌都護孤兒備羽林清源務持重不愛肘間金¶
　(附考馬呈圖海鹽指揮好古能詩有儒將風嘉靖間/倭冦海上自青邨犯白馬廟被創而死子繼武擒倭)¶
　(剖心/祭父)¶
　吳國倫(字明卿湖廣人祖籍嘉興/嘉靖中進士有甔甀洞稿)¶
　　　途中得吳中望書有感祖墓在嘉興¶
闕下仙班夢未回白頭相望逺登臺馬經芒部山烟過¶
雁帶昆明瘴雨來萬里論心天咫尺百年懐土日徘徊¶
<pb:KR4h0163_WYG_040-10b>¶
離離高塚虹橋畔猶是延陵王氣開¶
　　　嘉禾道中¶
津亭落日繫蘭橈檇李城臨海國遥百里魚鹽長水市¶
萬家煙雨瑞虹橋青樓越女歌相屬白苧吳兒舞自嬌¶
最是江南佳麗地可憐機杼日蕭條¶
　　　蘇小小墓¶
我裁錦繡段郎洒薔薇水一顧兩相當持爲合歡被¶
　徐渭(字文長/山隂人)¶
<pb:KR4h0163_WYG_040-11a>¶
　　　桐鄉馮母詩二首¶
三遷近俎苦霜時一尺殊恩湛露垂自古男兒嬰臼少¶
誰家嫠婦帝王知高齋客飯寧辭髪落葉寒機幾斷絲¶
見説仙郎栖海曲更無魚鮓到塘西¶
青史他年定幾行太夫人傳在中央不須竊藥居明月¶
自解將心結暗霜片匣逺飛鸞字重卑雌親刷鳯毛長¶
羅敷雖老擕筐在付與吳姬出採桑¶
　(附考濮鎮張氏馮倫妻也年二十/九夫死課子馮孜登進士詔旌之)¶
<pb:KR4h0163_WYG_040-11b>¶
　王穉登(字百穀長洲人/嘉隆間太學)¶
　　　夜泊嘉禾¶
此邦名檇李異代産嘉禾煮海嚴刁斗栽桑富綺羅魚¶
舟歸市盡雁塔出城多百里分吳越鄉心奈客何¶
　　　嘉興夜泊¶
樓船旗鼓舊征夷檇李城邊屢出師河遶戰塲俱是箭¶
雨當蠶月盡如絲寶刀亂後條桑用白馬功成負米騎¶
來泊闔閭軍敗處越人猶自笑吳兒¶
<pb:KR4h0163_WYG_040-12a>¶
　　　檇李橋步月¶
澤國菰蘆色星橋檇李名亂楓丹染寺高栁碧縈城月¶
白虹霓卧天寒駟馬行越姬歌並起一半採蓮聲¶
　(附考橋在嘉興治東/五十里入平湖界)¶
　　　平望夜泊四首¶
魚鱗成石量桑葉論斤賣珍重絲網難家家月中曬¶
雨多楊梅爛青筐滿山市兒女當夕飡嫣然口唇紫¶
月下壓酒聲將船繫楊栁明日到家近不須沽一斗¶
<pb:KR4h0163_WYG_040-12b>¶
店傍栽紫薇顔色鬭江霞我家庭下樹歸日正開花¶
　　　石門曲三首¶
採桑復採桑蠶長桑葉齊妾住石門東郎住石門西¶
蠶成桑葉空門前青苧長一半織郎衣一半結魚網¶
賣絲家復貧哭解紅羅襦將絲繫妾涙可得作明珠¶
　莫如忠(字子良華亭人/嘉靖問官布政)¶
　　　嘉禾三塔¶
三塔倚霄半凌兢躡紫烟分標倚净土列搆指諸天一¶
<pb:KR4h0163_WYG_040-13a>¶
一呈金粟亭亭間白蓮光遥龍藏日刼數雁王年珠栱¶
慈雲合雕楹法雨懸攀危超上界眺逈鏡迷川舍利存¶
仍幻浮屠起亦緣我心元不二證取一燈然¶
　申時行(字瑶泉蘇州/人官宰相)¶
　　　登烟雨樓¶
湖心傑閣敞雲扉雙屐凌高一振衣雨外菰蒲青黯黯¶
烟中楊栁綠依依平沙水漫魚爭躍逺浦天長鳥倦飛¶
恍惚瀟湘看暮景憑軒徙倚欲忘歸¶
<pb:KR4h0163_WYG_040-13b>¶
　皇甫汸(字子循長洲人/官雲南僉事)¶
　　　秦駐山¶
萬乘留秦蹕千秋望越山水從溟海外雲自㑹稽間草¶
樹廻窮髪魚龍候駐顔不知徐市去靈藥幾時還¶
　王叔承(字承父/吳江人)¶
　　　入越觀潮同陳濟之諸子石門雨宿¶
孤帆下石門旅宿暗秋原兩岸蘆荻雨幾家桑柘邨酒¶
堪今夕醉心與故人論此去錢塘近江潮引客魂¶
<pb:KR4h0163_WYG_040-14a>¶
　潘梅(廣州人嘉靖/間官郎中)¶
　　　秦駐山¶
提封猶禹甸望海自秦山萬樹花争發孤雲鳥共還方¶
隅從眺覽磴道足躋攀擬叩金銀闕丹砂少駐顔¶
　趙桓(字雲川烏鎮/人冇感古集)¶
　　　興懐樓¶
秀溪橋東溪水流朱甍畫檻溪上樓樓中羽客紫霞服¶
每攜好客閒登遊開懐眺景豁心目逺近溪山畫圖幅¶
<pb:KR4h0163_WYG_040-14b>¶
西來百箇芙容青東來一曲葡萄綠春烟里巷桑麻邨¶
桃花小橋修竹門日紅鳯鳴縣堂曉雲黑龍翔山寺昏¶
窗屏寂寂絶人語白鶴如賓松似主夜可弹琴晝可棋¶
冬宜白雪夏宜雨我因客路停孤篷羽人别久今欣逢¶
焚香瀹茗語終日雍雍兩耳絃歌風羽人告我登樓士¶
半是壺觴半文史惟有任侯戀闕心紅雲北望三千里¶
　(附考在/桐鄉縣)¶
　陳履(字徳基東莞人/隆慶時崇徳令)¶
<pb:KR4h0163_WYG_040-15a>¶
　　　春日邀彦吉集烟雨樓漫賦¶
秀州城南烟水多當年此地頻經過同遊俱是高陽侣¶
臨風呼酒還悲歌湖上高樓鎖烟雨歲久荒凉巳非故¶
周遭雨浦只菰蒲來往烟汀但鷗鷺此時遊客皆大驚¶
一方勝槩徒有名酒酣倚劒湖天暮唏噓感嘆空含情¶
不堪歲月隨流水世路萍蹤𣺌難擬鏡裏星霜十二秋¶
眼中烟水三千里今日重來覓舊遊更邀詞客同登樓¶
雕窓洞豁霞光入綺檻交疎翠色浮翠色霞光紛不了¶
<pb:KR4h0163_WYG_040-15b>¶
詞客憑虛騁吟眺豪懐勃勃薄晴霄共倚春風發長嘯¶
人間世事多乘除向時感慨今歡娛與君且進杯中物¶
風光此後知何如¶
　鄧原岳(字汝高福建/人官副使)¶
　　　元夕宴烟雨樓¶
蕭蕭宿莽曖空洲傑閣平臨湖水頭火樹正當春夕永¶
星橋還帶暮雲流疎鐘月落僧歸院平墅風高客倚樓¶
此地相逢判一醉良宵樽俎暫淹留¶
<pb:KR4h0163_WYG_040-16a>¶
　曹代蕭(河南人萬/厯中郡守)¶
　　　次前韻¶
烟霧霏霏漾逺洲仙郎青雀到溪頭尊前燈火紛紛下¶
檻外湖光靣靣流雪霽春山誰泛棹月明晚渚共登樓¶
年年樂事堪稱賞肯令東風不暫留¶
　趙世顯(字仁甫福建人萬/厯初嘉善學訓)¶
　　　題任氏貞節巻¶
自苦氷霜操那知歲月深塵埋千里鏡腸斷五絃琴亹¶
<pb:KR4h0163_WYG_040-16b>¶
亹丸熊意悽悽化石心共姜嗟已矣攬卷一沾襟¶
　(附考嘉善顧闉妻任/氏有奇節三十餘年)¶
　袁宏道(字中郎公安人萬/厯間官稽勲郎中)¶
　　　嘉興道上古寺¶
金盡沙爲地竹苦水過籬龍池蛙帶子佛頂雀銜兒古¶
迹錢王是殘經宋代疑道旁龜剥落草裏卧豐碑¶
　　　嘉興道中¶
彌野桑成市排溪栁作衙菜香齊吐甲樹暖欲蒸花天¶
<pb:KR4h0163_WYG_040-17a>¶
色滑如卵江容潤似紗酒帘青帶上三五聚邨家¶
　童佩(字子鳴太末人/嘉興時書賈)¶
　　　嘉禾道中¶
青帆一片水浮空百里闗河半日風何事當年隔疆場¶
吳檣越艦鳥聲中¶
　屠隆(字赤水寧波人/萬厯間官儀部)¶
　　　登秦駐山望海歌¶
高秋立馬登秦駐海風蕭蕭吹海樹極目遥天不可窮¶
<pb:KR4h0163_WYG_040-17b>¶
赤縣神州在何處萬馬長驅巨浪來千鳬力抉浮雲去¶
盤陀石上坐㣲茫令我魂氣四飛揚閃閃金波騰若木¶
高高赤日挂扶桑諸峰逺近青螺矗大者如拳小如粟¶
雷電砰鍧戲白龍風雲慘淡愁黄鵠方丈蓬萊近可降¶
烟濤彷彿見雲牕瑶草琪花相䕃翳斑麟文豹何紛龎¶
紅顔玉女褰珠箔綠髮金童擁繡幢仰天把酒三嘆息¶
安得此身生羽翼謁罷東皇大帝君石邊寶瑟花間奕¶
龍旂翠盖照潺湲聞道秦皇駐此山苦無靈氣通仙籍¶
<pb:KR4h0163_WYG_040-18a>¶
空有雄心出大寰三山福地尋難見千古沙丘去不還¶
海神之鞭亦杳滅黿鼉之梁猶嶻&KR1110;月色溟濛龍女珠¶
露華凄冷湘妃襪山上荒祠被冕旒老僧香火幾春秋¶
古今英爽真潮汐酒罷歌殘海水流¶
　　　真如寺(考見/前)¶
山深入蕭颯僧老見醇龎日月銷金碧松蘿偃綉幢乳¶
泉寒汲井宿霧白浮牕一自脩禪觀雄心日轉降¶
　　　湖上烟雨樓¶
<pb:KR4h0163_WYG_040-18b>¶
朱欄逺近萬家連下眺通衢上接天傍郭酒船邀落日¶
滿湖漁火亂疎烟僧㕘水觀堪成佛客借樓居即是仙¶
坐到夜分人籟息寒沙孤月大颿前¶
　　　使君邀飲真如¶
使君燕客大湖東行盡溪橋入梵宫野騎駸駸經樹裏¶
亂鴉漠漠向烟中殿含霜氣金幢冷香散經聲寶界空¶
錦帶不嫌居士服忘形眞見上皇風¶
　龔勉(字毅所無錫人/萬厯間郡守)¶
<pb:KR4h0163_WYG_040-19a>¶
　　　重修三過堂次原韻三首¶
蘇公遺跡覺林中歲久荒凉戲牧童三過題詩渾是夢¶
千年覓勝總成空山僧已入忘言境詞客還多琢句功¶
景仰高風難再挹遙瞻明月起林東¶
古寺幽藏郭外邨蕭條蘿薜滿山門世無披老還誰過¶
坐有文公可再論弔古共看碑上句感時且倒月中尊¶
坐來不覺諸天暝忽聴疎鐘動梵言¶
學古原非塵世侣高踪未許俗人尋虛堂鳥雀爭來往¶
<pb:KR4h0163_WYG_040-19b>¶
野寺松筠自古今一榻白雲新廟貌半窓明月舊禪心¶
我來聊致蘋蘩意此日瞻依思獨深¶
　　　長水法師墓¶
文杏過㕘天下有長水墓長水日夜流眞詮誰了悟¶
　(附考墓在/真如寺中)¶
　管橘(字彦懐南陵人/萬厯間嘉興令)¶
　　　東郭草堂為沈大夫賦¶
幽偏甪里足逍遙小憇茅廬勝折腰十畝𤓰田春樹合¶
<pb:KR4h0163_WYG_040-20a>¶
一灣萍水暮烟消亭如綠野堪供賦地似桃源可避囂¶
不獨於今成吏隱也令千古讓風標¶
　　　南垓草堂(以上二詩/考見本傳)¶
衡棲虛寂似崆峒野老相傳舊閟宫曲逕春深麻苧雨¶
小亭秋滿芰荷風吳岡越嶠㣲茫外沙鷺汀鷗隱見中¶
湏信世途無坦地只宜長日醉芳叢¶
　劉應鈳(安福人萬/厯間郡守)¶
　　　烟雨樓次屠赤水韻¶
<pb:KR4h0163_WYG_040-20b>¶
高閣晴空飛落霞間隨鷗鷺問蒹葭水光清淺塵緣浄¶
樹色參差野眺賒江上歌絃延客棹林間砧杵動誰家¶
磯頭凝望思何極欲把金戈挂日斜¶
　曹維藩(萬厯間/郡判)¶
　　　春日同劉太守集烟雨樓¶
亭亭虛敞白雲浮贏得官閒共勝遊綠樹風廻清籟合¶
畫欄月浸碧漪流逺山飛翠供吟席夾㟁垂香引客舟¶
五馬風流君獨擅翩翩詞賦醉滄洲¶
<pb:KR4h0163_WYG_040-21a>¶
　李暢(南海人萬厯/時贈知縣)¶
　　　鍾明府邀酌鴛鴦湖¶
高人拉我遊渾似泛仙舟簫鼓風傳曲壺觴月滿樓湖¶
山青翠遍煙雨綠荷稠地挹六橋暮風廻五月秋低花¶
時度蝶近水不驚鷗酒醉未歸去應知欲枕流¶
　沈明臣(字嘉則鄞人/萬厯間布衣)¶
　　　語兒溪¶
春風未過語兒溪野雉低飛麥浪齊一片桑麻天氣綠¶
<pb:KR4h0163_WYG_040-21b>¶
養蠶時節鷓鴣啼¶
　湯顯祖(字義仍臨川人/萬厯間官祠部)¶
　　　寄嘉興馬樂二丈兼懐陸五臺太宰¶
爲郎苦遲去官早歴落鄉闗罷倫好忽忽神遊京洛春¶
泣向五臺原上草馬翁只似扶風人樂生當作望諸君¶
卧想少遊何可得拜築高堂曽一聞世局風流常似此¶
曾見英雄長不死江山歲月老閒身風雨魚龍動君子¶
沙井䦨頭初卜居穿池散花引紅魚春風入門好楊栁¶
<pb:KR4h0163_WYG_040-22a>¶
夜月出水新芙蕖往往催花臨節鼓自踏新詞教歌舞¶
青春索向酒人抛白髪判教侍兒數烟雨樓前烟雨迷¶
鶯脰湖邊鶯脰嗁但取風光足留賞越西還勝大江西¶
　　　秀州¶
雨濕松陵春滿前輕飛榆筴映新田不知何處唱歌好¶
東栅平湖日夜船¶
　程嘉燧(字孟陽/休寧人)¶
　　　六月鴛湖飲朱子暇夜歸與雲娃惜別¶
<pb:KR4h0163_WYG_040-22b>¶
尋得伊人在水湄移舟同載復同移心隨湖草閒偏亂¶
愁似横波逺不知病起尚憐妝黛淺情多頗覺笑顔違¶
一樽且就新知樂莫道明朝有别離¶
　張翬(桐鄉/人)¶
　　　失題¶
一水周遭抱梵宫石崕斷處小橋通片雲委地家家雨¶
萬樹呼秋葉葉風供佛野僧來施食放生衲子自開籠¶
邑侯東去無多路已覺閒忙逈不同¶
<pb:KR4h0163_WYG_040-23a>¶
　(附考/闕)¶
　　　芙蓉浦¶
獨來洲上看芙容掩映寒波淡復濃近擬明霞當落照¶
忽驚仙子露芳容簡師行脚今何在米老名書久絶踪¶
回首舊亭風景換荒汀衰草憶人龍¶
　(附考浦在桐鄉縣北二十五里青墩廣福院中又曰/芙容洲即宋陳簡齋所居有詞詠之院係宋慶厯間)¶
　(建後改夀聖院米芾書簡齋像賛/存於院明洪武間定爲廣福寺)¶
　孫孟吉(字兆禎/烏鎮人)¶
<pb:KR4h0163_WYG_040-23b>¶
　　　車溪¶
釋子當年逺世寰絶囂塵處作𤣥闗森森祗樹環方丈¶
寂寂珠林抱水灣金磬不鳴清梵靜白雲自伴老僧閒¶
夕陽杖錫門人逺遙聴鐘聲隱約間¶
　(附考在桐鄉清風里自皂林扺青鎮南北/二十里兩旁皆腴田藉以戽水灌溉故名)¶
　朱純(紹興/人)¶
　　　麟湖夜泛¶
寥落暮天逈蒼茫湖水平秋雲開雁道凉雨洗蟬聲坐¶
<pb:KR4h0163_WYG_040-24a>¶
石忘收釣臨流愛濯纓自緣躭野趣不是爲逃名¶
　王渙(長洲/人)¶
　　　弔梅道人墓¶
碑滿紫苔字來瞻試解驂丈人留戲墨武水遶新藍宿¶
草圍高塚梅花有舊庵吁嗟成一弔歸去坐清談¶
　王三陽(字乾甫福建人/萬厯間嘉善令)¶
　　　偶憇景徳寺¶
一官淡武水勝刹望東城衲老僧初補瀾幽寺轉清禅¶
<pb:KR4h0163_WYG_040-24b>¶
心追八景宦况愧三生獨有波羅月分湖徹底明¶
　陳冕(華亭/人)¶
　　　武塘邑中書所見¶
老婦撥船翁打魚水添石脚夜來初江天有雨復不雨¶
客子手書仍放書燕掠水禽穿栁去農捜田莠帶根鋤¶
烟炊過午尚未歇林外鵓鳩時一呼¶
　郭䝉(海寕/人)¶
　　　泛麟湖¶
<pb:KR4h0163_WYG_040-25a>¶
麟湖迢逓片帆飛夜月孤懸野燒㣲濁酒漫釃聊遣興¶
霜毛初變慨知非停橈茅屋舂聲急路入寒塘漁唱稀¶
楚客久諳鰕菜味五侯纓冕重相違¶
　董其昌(字𤣥宰華亭人/官禮部尚書)¶
　　　寄題蕭使君弄珠樓二首¶
閒將鄉思倚層霄吳楚乾坤共泬㵳鸚鵡夜驚才子賦¶
鳯凰春怨美人簫山連秦望三神近湖似潯陽九沠消¶
一自明珠還海曲采風應到弄珠謠¶
<pb:KR4h0163_WYG_040-25b>¶
茂宰能將吏隱兼樓開山岳散江潭芷蘭一一分湘浦¶
楊栁依依自漢南地有驪龍供照乘人如黄鶴解停驂¶
欲知交甫遺珠事歴亂星辰逗短檐¶
　(附考在平湖縣東湖中舊名戲珠亭又名珠臺以九/水環拱故也萬厯間漢陽蕭鳴甲爲湖令始建樓董)¶
　(其昌飛白署曰弄珠樓更題栱間曰晴川歴歴/漢陽樹芳草萋萋鸚鵡洲陸果沈懋孝皆有記)¶
　李培(利津人萬厯/間秀水令)¶
　　　烟雨樓¶
風吹明月墮魚梁讀罷殘書倚綠楊湖上蕅花樓上月¶
<pb:KR4h0163_WYG_040-26a>¶
踏歌驚起睡鴛央¶
　蕭鳴甲(字爾先漢陽人萬厯/間爲平湖令遷民部)¶
　　　憶弄珠樓步董太史韻¶
名遊俗吏異時兼逺岫低窓應碧潭好景自饒吳會詠¶
美人多在大江南花明乍浦時開纜草綠鸚湖幾駐驂¶
一别薊門秋色老可堪河影落朱檐¶
　陳熙昌(字杲菴南海人萬厯/間爲平湖令擢吏科)¶
　　　題弄珠樓¶
<pb:KR4h0163_WYG_040-26b>¶
蘭橈桂楫蕩新晴湖上花深似鏡平九曲烟波來海嶼¶
半空樓閣望蓬瀛吟成鸚鵡潮初長探罷驪龍月正明¶
欲識瑯琊遺䕃處十圍楊栁拂金城¶
　陳子壯(字秋濤熙昌/子官尚書)¶
　　　題弄珠樓¶
鶴駕飛來仍舊嶼琴聲放出是新波去年芳草王孫地¶
一曲滄浪孺子歌天𣺌瓊樓飛夢少夜深龍女抱珠多¶
盈盈欲問三江水盡浣緇塵製綠荷¶
<pb:KR4h0163_WYG_040-27a>¶
　章士雅(字循之吳縣人萬厯/間爲嘉善令歴郎中)¶
　　　幽瀾泉¶
幽瀾千載寺落葉舊山門一自芳踪去惟餘古甃存片¶
雲浮幻影孤月洗塵根坐對空人境何須花露繁¶
　　　秋日同張景銘使君登武塘城樓¶
蒼蒼平野淡秋容百雉何年海上封一水白雲連檇李¶
片帆寒雨入吳淞高低禾黍邨流合逺近樓臺落照重¶
喜有使君持節至笑談今古靜烟烽¶
<pb:KR4h0163_WYG_040-27b>¶
　　　水月禪院¶
滉漾湖光逺接天坐來水月境疑仙一灘蘆荻寒相映¶
半壁松蘿靜可憐孤磬自懸開士榻浮雲不繫使君船¶
兩山遙望青如黛愁入鄉闗倍惘然¶
　　　劉公臺¶
百里堂開五子雄崇岡北峙佐神功星樓俯瞰搖銀海¶
水殿高騫落彩虹夾㟁鶯花千堞遶連江風雨百川通¶
松雲翠擁低秦柱瓠粉香飄逼漢宫估客挂殘青舫月¶
<pb:KR4h0163_WYG_040-28a>¶
仙人吹斷紫簫風紅顔十斗情逾劇白眼千秋調更同¶
塵世浮遊身老大乾坤涕涙路西東亭臯栁綠年年色¶
烟樹蘇臺一望中¶
　(附考臺在嘉善北城外半/里嘉靖間郡守劉慤築)¶
　黄輝(字平倩南充/人官少詹)¶
　　　送章循之赴嘉善¶
東行翻出國門西雪路南枝望不迷仙吏故鄉長水近¶
美人别恨逺山齊乍便越舫移萱背不隔吳歌過韭谿¶
<pb:KR4h0163_WYG_040-28b>¶
家世風流誰得似向來看劔氣成霓¶
　鍾順(字必華南海/人官知州)¶
　　　嘉善沈氏梅雪樓聞笛¶
小樓人靜月初斜歸思迢迢隔海涯短笛誰吹斷腸曲¶
滿庭香雪落梅花¶
　陳繼儒(字眉公/華亭人)¶
　　　南湖¶
水月淡無際秋風清可憐是誰能領略罷釣老漁船¶
<pb:KR4h0163_WYG_040-29a>¶
　葛一龍(字震甫蘇州/人官理問)¶
　　　煙雨樓¶
煙雨樓頭春乍晴鴛央湖上鳥嚶嚶中浮片席空三靣¶
斜抱千家截半城漁網曬來風栁變酒船揺出浪花生¶
夕陽慣照憑欄妓一抹逺山紅袖明¶
　廖孔説(字傅生應/天人諸生)¶
　　　石門¶
石門酒薄客愁寛誰念霜溪曉被寒偶見鄰舟説紅葉¶
<pb:KR4h0163_WYG_040-29b>¶
五更疎雨夢長干¶
　黄某(逸其名天/台庠生)¶
　　　冬日遊陳山¶
乘興憑高日未曛蒼苔屐齒自紛紛林深出澗有流水¶
雪霽滿山多白雲一榻琴聲憑鶴聴半牀松影與僧分¶
慚余未脱塵凡跡欲寄鄉心到雁羣¶
　俞安期(字羡長宜興人/萬厯間山人)¶
　　　登秦駐¶
<pb:KR4h0163_WYG_040-30a>¶
地盡危峰逺望開驚波直見海門廻翠華駐輦空秦蹕¶
彩筆觀濤有漢才紛動梵音雷下震長驅山勢雪東來¶
探奇不盡登臨興無奈狂心托酒杯¶
　樊維城(字亢宗黄岡人/萬厯間海鹽令)¶
　　　鷹窠山¶
秀嶺周遭叠翠屏臨崖喬木幾千齡痴龍午避翻盆雨¶
怪蜴朝爲破柱霆僧止林中曽九白鳥飛海外憶三青¶
滄洲小吏羈心亂又逐行春出野坰¶
<pb:KR4h0163_WYG_040-30b>¶
　　　過秦駐¶
秦駐峰頭問祖龍神仙縹緲若爲從穿厓酷似桃源宅¶
到海誰爲空谷蹤暑過漸無蟬噪栁秋成欲獻鳥銜穜¶
碁翁散後留崖屋似覺梯仙有附庸¶
　　　横塘¶
馳驅環澤國鎮日坐洪流畫艇安如舍清江狹似溝官¶
程無樂事物態變虛游慣識風波險休藏夜壑舟¶
　　　旭日觀潮¶
<pb:KR4h0163_WYG_040-31a>¶
陽侯出遊旗沛艾素車白馬來天外羲和朝行浴兩驂¶
金繩界道光如繪車輪驟雨倒山來樓閣重雲匝日會¶
砰雷轉石竄赤蛇驚起眠龍走狼狽汪洋萬頃莫可量¶
倐忽似神千里汰魚蝦奔逬不能隨鮮食艱民資口膾¶
餘波飛雪入平原都君吾子咸䝉賴坐見堪輿青復明¶
何如宇宙屯還泰須㬰赫日正中天遥看蜃氣浮山帶¶
　　　古涇¶
古涇通幽際桑條拂水湄雞鳴聞里社婦饁祝田祠撫¶
<pb:KR4h0163_WYG_040-31b>¶
字慚無術催科復有期常來肥掾坐馴雉愧芳規¶
　(附考海鹽有古涇三百一所在/縣西境唐令李諤開以禦水旱)¶
　楊撫¶
　　　三塔¶
漠漠江邨暮停舟數落霞花飄金雀亂橋鎖玉龍斜僧¶
梵迷三塔神遊逼九華琴書擕共逺幽興老還賒¶
　蔣愷(松江人/官工部)¶
　　　缾山¶
<pb:KR4h0163_WYG_040-32a>¶
百尺浮圖勢如削傑頂更與雲相薄秋高木落凝望眼¶
許大乾坤費鐫鑿倚欄漸覺雲漢低午夜茫茫如可梯¶
喚回鶴夢曉光發何處一聲來碧雞¶
　(附考山在嘉善治南半里宋置酒務積罌所/成上有玉皇閣文昌殿銀杏一榦二枝最大)¶
　　　鶴湖¶
何物昂藏相翛然見此湖横江掠蘇軾小艇縱林逋華¶
表終疑化朱門未許呼安流任來往聊以慰畸孤¶
　(附考在嘉善縣西北三十/里多蓴菜舊以産鶴得名)¶
<pb:KR4h0163_WYG_040-32b>¶
　　　盛子昭墓¶
墨跡相傳取次看滿堂風雨不勝寒那堪荒塚徘徊處¶
踏破白雲紅日殘¶
　(附考盛懋字子昭元季魏塘鎮人山水人物花鳥倶/臻妙境學陳仲美而略變其法墓在嘉善城外東北)¶
　(里許其姪著字叔彰亦善畵明初供事内府高帝異/之著盛叔彰全畫記後畫天界寺影壁以水母乘龍)¶
　(皆不稱/旨棄市)¶
　　　陳賢良墓¶
先生天下士荒塚水邊村髠奴識寶氣神劔辭泉閽千¶
<pb:KR4h0163_WYG_040-33a>¶
載有遺恨一抔空斷魂青苗曽抗疏高義動乾坤¶
　黄景昉(字太穉/晉江人)¶
　　　贈陸嗣端年丈時以水部郎小謫¶
經年監厰獨賢勞玉勒珠弓金錯刀如汝火繩猶見謫¶
是誰錦瑟更能操薊門戈甲連遵永麟閣丹青想鄂褒¶
仍送封書留御榻主恩終念漢功曹¶
　朱應祥(華亭/人)¶
　　　麟溪道中¶
<pb:KR4h0163_WYG_040-33b>¶
一川流水半邨花舊屋南鄰是釣家長記歸篷載春釀¶
雲籠殘照雨鳴沙¶
　　　弔梅道人墓¶
梅老清風不可招橡林寒雨日蕭蕭武塘一曲烟霏外¶
山寺鐘聲落暮潮¶
　　　澹滄涇¶
湖上㣲風蕩水開鳥聲飛過釣魚臺暖雲欲作桃花雨¶
一片輕隂栁外來¶
<pb:KR4h0163_WYG_040-34a>¶
　(附考涇/在嘉善)¶
　　　斜塘¶
漫漫邨塘水没沙清明初過已無花春寒欲雨歸心急¶
懶駐扁舟問酒家¶
　潘暘升(原名湛烏程人/啓禎時比部郎)¶
　　　鴛湖七首¶
花發名園酒滿巵錦韉争逐是春時小庭碧影鋪清晝¶
留得香雲出院遲¶
<pb:KR4h0163_WYG_040-34b>¶
細細香生賸可擕碧窗垂露影參差相思鎮日憑誰見¶
和雨和烟傍一枝(上二首隠/所見姓氏)¶
秋滿晴空月正圓隔湖聼唱小遊仙不因蘋際㣲風起¶
那得清音到畫船¶
平波㶑灧羡雙鷗草借晴光緑滿洲花事又殘人未到¶
一時憑遍畫山樓¶
望望蒹葭擁去艭愁分寒影渡楓江無端想起芙蓉衩¶
繡出鴛鴦七十雙¶
<pb:KR4h0163_WYG_040-35a>¶
種成修竹待棲鸞三五東生月影團重到歌樓看寂寂¶
蘼蕪深映碧窓寒¶
五色雲開寶鏡升繁華舊日轉難憑桃花慣逐春流水¶
何事漁郎認武陵¶
　劉繩之(字永思/慈溪人)¶
　　　居畫閣次秋潭韻¶
卜築㣲分小徑隂山花落果駭飛禽曽聞野鶴如人痩¶
自覺冥鴻得趣深一簇烟雲供逺眺數聲雞犬隔疎林¶
<pb:KR4h0163_WYG_040-35b>¶
此地由來可乘興何時抛卷足幽尋¶
　(附考閣在鶴/洲草堂之東)¶
　胡應麟(字元瑞蘭/溪人孝廉)¶
　　　登烟雨樓寄沈純父¶
夾㟁春波漾綠蘋千家曙色照垂綸獨爲烟雨樓中客¶
遥憶昆明殿裏臣九塞兵車閒仗鉞五陵冠盖避埋輪¶
應知屠狗風塵下大有華陽擊筑人¶
　陳鶴(會稽/人)¶
<pb:KR4h0163_WYG_040-36a>¶
　　　發武塘¶
吳天日暮海雲低白水孤帆思欲迷惟有愁心似明月¶
今宵先度武塘西¶
　　　瓶山¶
平山高閣帶疎星醉倚瑟琶倒玉瓶落日未廻青雀舫¶
行雲先渡白牛涇¶
　張岐(興濟人/官憲副)¶
　　　資聖寺重光井¶
<pb:KR4h0163_WYG_040-36b>¶
石井荒涼古寺邊偶因鑿翠得甘泉斷碑剝落埋衰草¶
猶記將軍捨宅年¶
　陳塤(江隂/人)¶
　　　弔梅道人墓¶
見説梅花舊有庵清風遺落滿江南茶烟散雨經春幾¶
橡樹連雲合抱三玉骨巳隨和尚化𤣥闗不放俗人㕘¶
我來欲爲彈流水今古同心照此潭¶
　周相(吳江/人)¶
<pb:KR4h0163_WYG_040-37a>¶
　　　汾湖舟次懐友¶
仙槎㣲放汾湖曲新洗匏尊避俗喧梁月幾廻驚倒屣¶
秋風何處迓行軒臨溪倚杖隨流水落日懐人檢贈言¶
漫興肯虛真率會不妨促膝慰寒暄¶
　張𢎞至(華亭人官/給事中)¶
　　　瓶山¶
瓶山山房小有山陽溪流水送聲潺傾瓶不盡相留意¶
離思滿天風色寒¶
<pb:KR4h0163_WYG_040-37b>¶
　李恕¶
　　　過張文穆公墓¶
嵯峨荒土亂堆雲傳是前朝學士墳泉石清標存别業¶
風流豪思見遺文竹雞帶雨啼春草石獸和烟卧夕曛¶
縱有枇杷生滿樹何人載酒弔吟魂¶
　(附考墓在崇徳/治西北十七里)¶
　陳子龍(字卧子青浦人/官兵科給事)¶
　　　高寓公書來詢予近况余適從石齋先生築講壇¶
<pb:KR4h0163_WYG_040-38a>¶
　　　　於大滌山留連竟日遂書此報之¶
三山迷漢使更起白雲壇環珮天風滿旌旗海日殘草¶
侵羣帝靜月度九霄寒惆悵乘鸞者焚香獨夜闌¶
　陸應陽(華亭/人)¶
　　　題水月閣¶
舞堤搖曳木蘭舟月色歌聲半入樓我亦有情消不盡¶
一瓢春酒爲君留¶
　(附考在嘉興南/湖烟雨樓側)¶
<pb:KR4h0163_WYG_040-38b>¶
　周昇¶
　　　走馬岡¶
數里長岡似掌平將軍戰騎昔曽經至今原上青青草¶
猶帶英雄汗血腥¶
　(附考在桐鄉相傳/吳王宿兵於此)¶
　沈艾¶
　　　登史山(考見/前)¶
殳山東畔小芙容秀拔諸峰數萬重安得身閒陪老衲¶
<pb:KR4h0163_WYG_040-39a>¶
看雲終日倚孤笻¶
　趙宦光(字凡夫/蘇州人)¶
　　　題鶴洲圖二首¶
一片亭前雪何如萬壑雲開籠須逺適寧復溷雞羣¶
别墅背山開門臨綠水來夜深邨犬吠小艇賣樵回¶
　(附考鶴洲在嘉興縣南三里唐裴/休放鶴處今爲朱太守子葵園林)¶
　汪明際(字無際/吳縣人)¶
　　　都門閲鶴洲圖題贈¶
<pb:KR4h0163_WYG_040-39b>¶
九臯方唳徹邀響在圓沙松際影新出月光疑舊斜平¶
居煩接翮石室可棲霞逺意同閒賞何勞問歲華¶
　沈友儒(海寧人/官員外)¶
　　　殳仙石¶
不湏問道向崆峒煑汞丹成似葛翁一旦紅顔生羽翮¶
千年華表語遼東荒臺此日迷蒼蘚蛻骨何時瘞碧叢¶
安得餐餘吞一粒會能乘鶴上遥空¶
　無名氏¶
<pb:KR4h0163_WYG_040-40a>¶
　　　烏夜邨¶
荒邨烏夜栖忽遶月明啼生得東家女身爲萬乘妻至¶
今種高樹不遣烏飛去居人凡幾家愛聴啼啞啞啼啞¶
啞忽驚怪婦開門向烏拜¶
　(附考村在海鹽縣南三里晉何凖寓居一夕/羣烏啼噪乃生女後選入宫今有何后塚)¶
　釋徳祥(字止庵錢塘/人洪武時僧)¶
　　　周元初禱雨詩¶
蘇臺羽仙飡玉霞鶴年松骨輕如花晝騎金背之神蟇¶
<pb:KR4h0163_WYG_040-40b>¶
奉持綠章扣天家請陳旱魃爲妖邪惔焚原隰疑燒畬¶
草葉焦卷鑠石沙大田秋稼縮不芽忽聞赤子聲嗟嗟¶
帝呼將吏乘黑騧驅逐電雨鞭雷車𤣥雲著地手可拏¶
雨脚不斷紛如麻來蘇百物活魚蝦博哉隂功上相嘉¶
濟濟多士稱欒巴羽仙不以名爲夸飄然鳬舄辭京華¶
冶城仙子邀相遮拍肩挹袂爭喧譁憶著安期棗似𤓰¶
招呼不上松風槎¶
　釋觀白¶
<pb:KR4h0163_WYG_040-41a>¶
　　　周元初詩¶
仙姿寒湛玉壺氷斬叱羣魔走百靈萬里風雲生赤日¶
九天雷電下青㝠瑶壇鶴唳秋如水蕙帳人幽月滿庭¶
安得相從過衡岳飛行同躡鳯凰翎¶
　席應珍(字心齋海虞人/洪武中道士)¶
　　　來鶴詩¶
瑶壇法黎土簫臺聳岧嶤縹緲白玉京空歌協雲韶靈¶
駕御八景多士嚴趨朝琅風颺清㣲天花雨層霄皎皎¶
<pb:KR4h0163_WYG_040-41b>¶
羣胎仙嘯歌雜雲璈前参紫霞盖後遶青霓旄覽兹孝¶
子誠赴此仙人招阿母錬魂仙高超謝塵囂控駕不待¶
轡飛飛凌泬㵳置身王母宫坐看石刼消¶
　　　贈周元初¶
春晴步屧黄泥坂楊栁隂隂水拍城童子候人如鶴痩¶
羽仙飛舄似鳬輕碧桃花繞巢雲屋綠酒香浮貯月罌¶
醉裏却嫌天下窄倚䦨吹笛到天明¶
　釋洪恩¶
<pb:KR4h0163_WYG_040-42a>¶
　　　宿天寧寺¶
基陛稽前代浮圖想舊標風鈴天外語法鼓海門潮衣¶
鉢猶傳奉津梁未寂寥假令吾道在斯地豈蕭條¶
　(附考寺在海鹽城西三里舊名禅悦院宋/宣和二年爲天寧永祚禅寺内有海月樓)¶
　釋普莊¶
　　　卧雲軒為嘉禾大機禪師作¶
卧雲軒中人塵事不能到心與雲俱閒看雲聊寄傲雲¶
之從龍自可期達人應世當有時乃知舒卷本無跡六¶
<pb:KR4h0163_WYG_040-42b>¶
合茫茫隨所適殷勤爲告卧雲人雲中有路須致身大¶
地蒼生望霖雨胡爲久卧南湖濱¶
　釋圓信(字雪嶠/寧波人)¶
　　　早秋過朱子葵太守鶴洲草堂對雨分韻得飛字¶
方花礎潤晩涼歸隔浦蓮舟望漸稀林下自聞秋葉雨¶
燈前亦有草蟲飛廵檐半濕黄藤杖倚檻重添白苧衣¶
明發霅溪新水下前邨應没舊漁磯¶
　徐小淑(吳縣人范允臨/妻有絡緯集)¶
<pb:KR4h0163_WYG_040-43a>¶
　　　烟雨樓¶
麥隴春殘曲逕幽長堤疎栁繫扁舟香鈎玉鯉芳洲月¶
㟁隔花烟在一樓¶
　范壼貞(字蓉裳吳縣/人嫁吳氏)¶
　　　烟雨樓圖¶
烟嵐無限雨中情逺近樓臺一望平吳苑草荒麋鹿走¶
越江春盡鷓鴣鳴長隄栁樹迷春渚白水菰茭繞郡城¶
最是晚來新月下萬家燈火隔湖明¶
<pb:KR4h0163_WYG_040-43b>¶
　吳山(字巖子當塗/閨秀適卞琳)¶
　　　禾水道中¶
春早猶寒草未齊落梅邨墅鵓鳩啼虎林烟月勞清夢¶
秀水雲山入品題竹岸人家門巷静桑園風景夕陽低¶
小橋漁艇閒來往何處花源更有溪¶
　湯淑英(字畹素蘇州/吳嘯雯配)¶
　　　烟雨樓¶
樓空靣靣綠波平向晩輕舠試一停隔㟁烟生天際月¶
<pb:KR4h0163_WYG_040-44a>¶
敗蘆漁火幾星星¶
　¶
　¶
　¶
　¶
　¶
　¶
　¶
<pb:KR4h0163_WYG_040-44b>¶
　¶
　¶
　¶
　¶
　¶
　¶
　¶
　檇李詩繫卷四十¶
