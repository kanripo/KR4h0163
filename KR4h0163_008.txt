# -*- mode: mandoku-view; -*-
#+TITLE: 檇李詩繫
#+DATE: 2015-08-25 00:43:48.347773
#+PROPERTY: ID KR4h0163
#+PROPERTY: BASEEDITION WYG    
#+PROPERTY: JUAN 卷八
<pb:KR4h0163_WYG_008-1a>¶
欽定四庫全書¶
　檇李詩繫卷八¶
　　　　　　　　　　　　　平湖沈季友編¶
明¶
　朱大理逢吉¶
　　逢吉字以貞崇徳人洪武初為中書掾授寜津知¶
　　縣有異政擢湖廣僉事坐事謫屯關中移戍山丹¶
　　著童子習牧民心鑑二書再起陜西僉事入為大¶
<pb:KR4h0163_WYG_008-1b>¶
　　理丞同修國史尋命視蘇湖水利及畿内屯田單¶
　　騎巡行寒暑不倦所建議皆軍國大計建文庚辰¶
　　同董倫髙㢲志考試天下貢士年八十卒所著詩¶
　　文集虞集為序¶
　　　千乗梨雲¶
秋髙美梨熟萬朶絳雲蒸曽得君王喜因為里閈稱春¶
香凝白雪曉夢入青綾何必潘郎賦佳名處處騰¶
　(附考崇徳有千乗鄉吳王飬兵/放牧于此鄉有紀目坡遊屯涇)¶
<pb:KR4h0163_WYG_008-2a>¶
　　　錢林李雪¶
花滿錢林社景如嘉慶坊一天風不動萬樹雪生香鮫¶
女鳴珠佩仙人下玉堂清遊喜相遇踏月看春光¶
　(附考崇徳城/北有錢林)¶
　　　錢節婦詞¶
錢家節婦近代無年才二十早哭夫㷀㷀獨守乳下孤¶
豈無嫁時紅羅襦掩鏡不對雙鸞雛仰天誓養堂上姑¶
青燈明滅啼夜烏教子讀書身辟纑天長地久夫骨枯¶
<pb:KR4h0163_WYG_008-2b>¶
清氷白玉終相如姑婦白頭心勿渝皇家有詔旌門閭¶
光彩照耀鴛央湖千古流傳太史書¶
　(附考節婦崇徳/錢昇母詔旌之)¶
　　　同貝季翔飲客樓酒半作¶
客従黄鶴樓頭至醉舉鳳凰臺上杯甘雨洗天炎暑浄¶
好風消酒暮懐開坐評月旦推吳士歌聴陽春憶楚臺¶
歸到湖湘見明月有詩須托雁将来¶
　　　寄張世衡¶
<pb:KR4h0163_WYG_008-3a>¶
文穆公家四世孫清朝今見幾人存衣冠入市争投轄¶
風雨讀書深閉門坐詠逺山楓葉寺歸従新酒杏花邨¶
玉灣橋下莓苔路應有徵賢故轍痕¶
　　　送姑蘇劉孟功之官¶
詔下鳴琴向霅川山中官府似神仙兩堤桑靄青遮縣¶
一路稻花香滿船好客重逢東老樂化民寜讓魯恭先¶
濟時方略平生定早晚聲華到日邊¶
　　　謝東白上人遺恵泉¶
<pb:KR4h0163_WYG_008-3b>¶
二泉自昔著佳名百里分来故故清卓地不勞飛錫響¶
出罌猶帶潄雲聲酒醒瀹茗魂俱爽病起看山眼倍明¶
才愧長卿能免渇相知誰似上人情¶
　　　題雲林畫¶
昔年来看墨池鵞風雨扁舟載酒過一自春歸清閟閣¶
幾番蛛網落花多¶
　㢲隠老人程僉都本立¶
　　本立字原道自號㢲隠老人崇徳鳳鳴里人(後析/桐鄉)¶
<pb:KR4h0163_WYG_008-4a>¶
　　洪武丙辰以明經薦為秦府引禮見上奉天門賜¶
　　馬匹楮幣後改周府忤貴戚謫雲南馬龍他郎甸¶
　　長官司吏目時緬夷煽亂本立單騎諭之皆悦服¶
　　後復叛西平侯沐英討之謂非本立未足安諸夷¶
　　命為守禦乃冒暑雨深入楚雄姚安大理鶴慶麗¶
　　江永安等地懐柔撫字凡九載夷民晏然建文初¶
　　學士董倫府尹向瑶等交薦之徵入翰林纂修髙¶
　　廟實録陞僉都御史坐失陪祀調江西按察副使¶
<pb:KR4h0163_WYG_008-4b>¶
　　未行靖難兵至與吏部尚書張紞等俱赴應天府¶
　　學自縊死有㢲隠集其文平易典實詩亦荘重非¶
　　騁竒鬬妍者比明初渾厚之風猶可想見也¶
　　　送李學正之易州為賦桃花崦¶
野性好林壑胡為来市𨞬豈無桃花崦著我屋數椽深¶
深崦中花萬樹春霞鮮居民非避秦鼓腹戴堯天花間¶
長兒孫看花不記年我欲往従之路隔松蘿烟悵望小¶
孤峰玉立青娟娟相逢李博士頗類長庚仙江東事幽¶
<pb:KR4h0163_WYG_008-5a>¶
討已有青鞵縁得官不厭冷幡然向幽燕振衣山上風¶
洗耳石罅泉期君早歸来和我桃花篇¶
　　　木棉歌宿榮昌縣田家作¶
田家無桑蠶不育寒機不奈蛩聲促陽坡種得木棉花¶
雨晴雪㸃秋雲緑小姑大婦不梳粧日日採花如採桑¶
青裙短短赤雙脚素手纎纎花滿筐歸来閉門月昏黒¶
燃薪代燭光照室姑揺紡車婦在機一夜不能成一匹¶
松州茂州道路難烏䝉烏撒雨雪寒丁夫運糧給邊餉¶
<pb:KR4h0163_WYG_008-5b>¶
賣布易米還輸官田家不織紈與縠木棉未得裁衣服¶
何日邊城罷戰輸女織男耕衣食足¶
　　　題竹石小畫¶
玉堂仙人松雪公寫竹正似石室翁雲林道人雖後出¶
往往落筆生秋風吳人好書仍好畫百年遺墨千金價¶
比来何處得此圖松雪雲林此其亞娟娟嫩玉纔數莖¶
烟梢雨葉縦復横洞庭寒骨沈水底鐵索下取蛟龍争¶
却憶江南舊池館筆牀碁局何蕭散一行作吏事便廢¶
<pb:KR4h0163_WYG_008-6a>¶
十年不歸夢欲㫁松雪子孫今幾人雲林弟子誰逼真¶
得歸故鄉倘相覔竹枝掛我頭上巾¶
　　　山行晩至晉寜州太守史公留飲¶
落日孤城小輕烟一水斜青山䝉氏嶮緑樹僰人家絶¶
塞無来雁荒城有噪鴉多情此州尹勸酒説年華¶
　　　過嶠甸¶
山㫁邨纔見溪迴路忽迷販茶非土獠勸酒是禾泥碧¶
樹排雲直青秧挿水齊欲忘鄉土念多事子規啼¶
<pb:KR4h0163_WYG_008-6b>¶
　　　乳石詩(并引/)¶
　　象賢奉常得異石於演樂堂典寶周翁識之云道¶
　　州乳石也奉常欣然以詩見遺余嘗怪李翰林集¶
　　有云荆州玉泉山多乳窟中有白蝙蝠飲乳水而¶
　　長生其大如鴉典寶荆湘人欲一問之未暇也今¶
　　以道州乳石言之則荆州乳窟可知矣然又聞王¶
　　烈入山得石髓青泥流出隨手堅凝氣味如秔飯¶
　　按仙經云服之夀齊天地竊謂髓之與乳皆石之¶
<pb:KR4h0163_WYG_008-7a>¶
　　脂也髓其凝者乳其液者乎服髓者夀則蝙蝠飲¶
　　乳而不死亦無足怪矣獨未知遯世長往之徒亦¶
　　有服乳而長生者乎因賦詩荅奉常并呈長史公¶
　　且欲質諸典寶翁也¶
聞道山中乳窟多乳泉流出石為窠洞門到夜飛蝙蝠¶
驛路何年載槖駝野色忽看新培塿水痕猶認舊漩渦¶
豈無青髓香如飯老我黄塵奈爾何¶
　　　柏峰為希仙道士作¶
<pb:KR4h0163_WYG_008-7b>¶
何處仙家紫翠房一峰烟雨柏蒼蒼羊眠白石雲根爛¶
麝過青苔雨氣香羽節凌風天有籟絲囊盛露玉為漿¶
頭顱我巳将華髮便欲傳君却老方¶
　　　麗江雪山¶
玉龍峰髙九千仭日色晦明雲氣寒何當赤脚踏氷雪¶
更有紅顔生羽翰石洞僧来晝騎虎瑶臺仙去夜乗鸞¶
山靈於我豈無意一路天花落錦鞍¶
　　　自姚安出普淜¶
<pb:KR4h0163_WYG_008-8a>¶
層關飛鞚出寒雲萬木歸鴉亂夕曛山自蜻蛉川口合¶
路従鸚鵡嶺頭分道傍築室新成市塞上屯田久駐軍¶
逺客誰無鄉土念悲笳吹動不堪聞¶
　　　鶴慶驛㑹吳人馮廣文閩人林税使¶
馬蹄蹴徧隂厓雪直向居庸塞外行日落忽聞牛背笛¶
川平始見鶴州城秋風千里蓴絲滑暑雨三山荔子生¶
遷客相逢話鄉土天涯何限未歸情¶
　　　鄧洲驛¶
<pb:KR4h0163_WYG_008-8b>¶
平崗走馬神摩洞荒驛聞雞鄧睒川丹壑洩雲朝翳日¶
玉泉隂火夜生烟一年殘厯愁来檢萬里新詩老去編¶
山水不殊人事異中原歸計正茫然¶
　　　送教授致仕歸金華¶
六十看山眼未昏草堂歸去卧烟邨朝廷巳許乞骸骨¶
衣食未湏憂子孫上馬天風吹蓆帽落帆江月到柴門¶
美芹炙背區區意他日難忘獻至尊¶
　　　君山别業畫卷題為王伯昂¶
<pb:KR4h0163_WYG_008-9a>¶
畫圗林壑起雲烟使者髙懐寄静便背郭真成浣花屋¶
看山如坐洞庭船柴門黄葉鄰僧掃石徑蒼苔野鹿眠¶
如此故巢勞逺憶只應頭白是歸年¶
　　　揚州¶
城門疎栁噪寒鴉郊外青旗是酒家無復春風舊桃李¶
行人不必問瓊花¶
　　　題山水釣漁小圗¶
人間萬事一絲輕江上數峯雙眼明老我不歸空看畫¶
<pb:KR4h0163_WYG_008-9b>¶
秋風又到洛陽城¶
　　　華陽駐馬橋¶
絶谷層關路屈盤斜岡側嶂石㠝岏今朝駐馬橋頭立¶
華嶽三峰正面看¶
　　　書山水便面送人歸楚¶
西南六詔山無數多在蠻烟瘴雨間不似故鄉歸去好¶
洞庭湖上看君山¶
　　　寄嵩明倅祖原善二首¶
<pb:KR4h0163_WYG_008-10a>¶
天涯相見故鄉人一話江南一愴神那復鴛央湖上醉¶
畫船簫鼓閙青春¶
風雨山忩客枕孤東方欲曙鳥相呼無人更似嵩明倅¶
日日能来問病夫¶
　　　桐鄉雜咏十一首¶
梧桐䕃清溪溪水波粼粼上有五色鳥下有黄金鱗秋¶
雨洗白石春風生緑蘋願學羊裘子時来垂釣緡¶
　(附考桐溪即/梧桐涇巳見)¶
<pb:KR4h0163_WYG_008-10b>¶
陟彼東山上惘然思謝安華露濕我衣海日升巖巒愧¶
無如花妓醉舞追前歡飄飄谷風来吹墮頭上冠¶
　(附考東山在桐/鄉治東三里)¶
横湖如匹練風景此中稀日暖赤鱗躍天晴白鳥飛寒¶
松蟠石㟁春水沒苔磯幾度斜陽晚漁舟渡口歸¶
　(附考横湖在桐/鄉縣東南三里)¶
房星下照天池水水光一碧浄如洗驊騮何来塵滿身¶
解却金羈濯清泚不識誰人樂少年春風栁下曽揚鞭¶
<pb:KR4h0163_WYG_008-11a>¶
驊騮忽爾化龍去空餘池水凄寒烟我聞渥洼在西極¶
此水得名徒逺憶却憐駿骨世間稀佇立池邊三歎息¶
　(附考洗馬池在桐鄉又有走/馬崗相傳為吳越分疆之地)¶
鳳鳥従何来来止桐溪傍錦毛濯春雨綵翮晞朝陽蘋¶
藻動浮彩蘭芷吹幽香鳳去今不返空餘鷗鷺行¶
　(附考浴鳳/沼在桐鄉)¶
千尺髙槐舊相門傳聞南渡此移根心經百嵗風霜苦¶
身受三朝雨露恩破穴中宵經電火緐隂六月似雲屯¶
<pb:KR4h0163_WYG_008-11b>¶
池臺錦繡知何在幸爾青青尚獨存¶
　(附考建炎/槐在桐鄉)¶
梧桐生髙岡亭亭凌紫霄鳴鳳丹山来依此百年喬良¶
材中琴瑟和聲合簫韶我非漢中郎詎識爨下焦¶
　(附考鳳鳴/梧已見)¶
寶地多竒蹤雙池鑿龍眼秋水涵逺空寒波應靈響陰¶
雲翳或結夜月晴更朗對此長湛然塵心自蕭爽¶
　(附考龍眼/池見題咏)¶
<pb:KR4h0163_WYG_008-12a>¶
鳳過桐溪水溪橋迎鳳名光揺錦翮動影落彩虹明夾¶
㟁梧桐老芳洲杜若生尚餘千古迹登覽一傷情¶
　(附考迎鳳/橋在桐鄉)¶
老禪西来兠率宫金曇舎利開芙蓉平地起作寶光相¶
七級上凌天九重摩尼頂珠現穹碧丹霞掩映雞足峰¶
八牕玲瓏縣皎月層欄翠滑扶神龍我欲乗虚求帝釋¶
雲梯髙峻紅塵隔檐鈴停語寂籟冷白鶴飛下蒼烟夕¶
　(附考恵雲/墖見題咏)¶
<pb:KR4h0163_WYG_008-12b>¶
天花墮虚空平地忽三尺異哉西方神現此水精域胎¶
非托摩耶意叵勞刻畫乃瞻白玉相安用黄金飾一洗¶
熱惱心悉依清浄力紅日起扶桑終焉化無跡其無本¶
非空其有亦無色君看東逝波滄海不可測我来鳳皇¶
溪古寺久荆棘摩挲雪佛碑碑㫁字莫識金石亦已壊¶
況非金石質萬事等泡影感之三嘆息¶
　(附考雪佛/碑在桐鄉)¶
　楊太守任¶
<pb:KR4h0163_WYG_008-13a>¶
　　任字子重嘉興楊港人(後析/嘉善)初生時有胡僧聞啼¶
　　聲嘆曰此兒異日必顯但不免於刑耳洪武間由¶
　　人才擢知袁州府黄子澄一見以國士許之壬午¶
　　之變子澄出徵兵往約蘇守姚善航海善不可子¶
　　澄乃至任家與任謀求舊君圗大舉事泄任與子¶
　　澄俱被擒至京磔於市子禮坐死籍産族誅任生¶
　　平詩文無可攷見唯於髙壁所輯幽光録得詩一¶
　　首¶
<pb:KR4h0163_WYG_008-13b>¶
　　　為禮部黄侍中觀題翠微書舎¶
射䇿列朝署官登少宗伯仁獸翔夏林天驥驟風陌夙¶
學壮則行舊隠情未釋仰瞻𤣥雲敷俯挹時雨澤輸忠¶
在經綸回夢托泉石丹紱榮緑蘿華軒貢蒼璧人生慎¶
終始於道明損益竚子功業成還理謝公屐¶
　袁卜士杞山¶
　　杞山字無考世居嘉興之陶荘(後析/嘉善)豪俠好義與¶
　　黄子澄謀匡復事露出逃行至吳江北門作絶命¶
<pb:KR4h0163_WYG_008-14a>¶
　　詞行吟數四自投於河有居民吳貴三者援而出¶
　　之吳亦好義詢得其状破家相容得免其四世孫¶
　　即了凡袁黄也杞山神於卜有陶荘人胡浚字元¶
　　海嘗従之學其母即杞山之姑也二人同遊金陵¶
　　提㸃姚一山偶失金杯酷責其徒二人憐之占得¶
　　剥之頤告之曰金在土中汝従西北隅掘下五寸¶
　　則得矣如其言果得杯永樂八年一山薦二人於¶
　　朝杞山稱疾不行為胡卜之得乾之五女杞山曰¶
<pb:KR4h0163_WYG_008-14b>¶
　　五屬君升陽在四子命又午也其有錫名之慶乎¶
　　胡曰吾直壬午為水水而午者子之衝也果錫名¶
　　必不離水杞山曰非徒然也四為淵又值升陽而¶
　　五居淵上淵而大者乎以草莽之臣踐五位終非¶
　　吉兆五為火丁者壬之合也遇火則危矣胡至京¶
　　卜無不騐授欽天監漏刻博士賜名奫杞山聞之¶
　　曰騐矣死不逺矣時上新作殿命胡卜之布筭訖¶
　　曰某月某日午時當燬上怒囚之以待至期胡倩¶
<pb:KR4h0163_WYG_008-15a>¶
　　獄卒覘視返報曰午過矣無火胡服毒午時正三¶
　　刻殿果焚上急召之則死矣¶
　　　絶命詞¶
北風蕭蕭秋水緑木落松陵野老哭周武豈不仁乃恥¶
食其粟生無益於時九死又奚贖吾将従彭咸寜葬江¶
魚腹¶
　蒋侍書兢¶
　　兢字惟敬先世冝興人張士誠踞吳道梗不得歸¶
<pb:KR4h0163_WYG_008-15b>¶
　　寓嘉興通越門後徙大雲塘兢博綜經籍嘗學於¶
　　髙士敏唐愚士遂工詩文建文即位詔舉人材至¶
　　京考授文淵閣侍書應奉御前筆札壬午授密㫖¶
　　従黄子澄走姑蘇至楊任所謀建義旗子澄遣兢¶
　　往寧波㑹合知府王璉發兵固守錢塘隨逾海抵¶
　　閩粤檄州郡大舉賦詩囑别云去去涉江海貴速¶
　　無後時身輕不遑顧厦頽務窮支十日秦庭哭一¶
　　舉齊桓師持此報國心何事不可為未及至而成¶
<pb:KR4h0163_WYG_008-16a>¶
　　祖正位子澄與任被誅兢因亡匿山澤稱東海逋¶
　　臣逰楚蜀二十餘年乃歸衰麻絰帶終其身遜國¶
　　前詩文俱㪚軼惟瑣尾日記友陶軒稿蔵於家其¶
　　神女廟一詩讓皇戊申至廟見之揮淚命剷去載¶
　　程濟従亡隨筆¶
　　　長相思¶
長相思江悠悠洞庭木落三湘秋夢中不識别時路九¶
疑雲黯蒼梧樹翠華南去不復還雙娥灑淚愁空山五¶
<pb:KR4h0163_WYG_008-16b>¶
十哀絃雛鳳語鷓鴣啼處斑斑雨長相思思轉深請以¶
白玉璞琢出相思心三湘之深東入海相思之心終不¶
改¶
　　　悼黄子澄太常¶
厦木支窮感昔聞知人不易負吾君但憐共矢心匪石¶
雖死猶歕氣似雲方臘一時符僣號平原千古足流芬¶
盟雞尚憶西塘路風雨淒淒握手分¶
　　　過灧澦堆¶
<pb:KR4h0163_WYG_008-17a>¶
扁舟西㟁玉芙蓉疏鑿由来夏后功逆瀨風髙防馬象¶
清秋水冷問蛟龍家鄉已出五千里山障方穿十二重¶
最是逋臣思惆悵江流嗚咽響淙淙¶
　　　零陵道中望九疑山¶
九峰吐翠隔湘川咫尺征途萬里天欲訴重華無限恨¶
軥輈啼處雨如烟¶
　　　神女廟¶
環珮依然賦不虚千秋一夢致人思襄王此日知何處¶
<pb:KR4h0163_WYG_008-17b>¶
空見朝雲暮雨時¶
　徐大使中¶
　　中字伯庸號直心道人嘉興人洪永間應明經授¶
　　鄱陽泊河所大使晚歸鄉里以尚書教授鄉人¶
　　　萍屋為景上人題¶
水上乾坤有許寛舟居猶勝住山間江湖浩蕩基難定¶
鷗鷺聨翩意共閒落月暫依楊栁㟁晴風又過荻花灣¶
平生自分無根蒂南北東西任往還¶
<pb:KR4h0163_WYG_008-18a>¶
　張仁¶
　　栁志載張仁三詩平湖法志云是邑人時未分縣¶
　　無考¶
　　　松風臺(考見題咏/徳蔵寺)¶
老樹秦封倚石壇科頭箕踞自盤桓蒼龍捲地翠濤舞¶
青鳥翔空寶盖翻清氣一襟毛髮顫秋聲萬壑斗牛寒¶
劃然長嘯凭闌處明月中天掛玉盤¶
　　　武湖(考見/題咏)¶
<pb:KR4h0163_WYG_008-18b>¶
平湖漾晴緑狎鷗自相逐歸艇小於杯輕帆晒蒲幅星¶
萍恣漂流白魚跳玉尺栁線牽人衣香林雨新沐汀尾¶
沙禽鳴人家映脩竹步履隨春風席地傾醽醁玩樂當¶
何如回首炎威促¶
　西園居士李進¶
　　進字孟昭號西園居士嘉興人力學明五經尤通¶
　　春秋工篆隸行草母喪哀毁眇一目不復求仕永¶
　　樂初郡守齊政欽其人請為郡訓導不久謝歸著¶
<pb:KR4h0163_WYG_008-19a>¶
　　有西園集西湖夜宿一詩芙蓉詩話稱其藴藉風¶
　　流者也¶
　　　題畫松¶
君不見靈隠山前小朶峰入山九里皆青松怒濤翻空¶
捲江海髙秋挂石蟠虯龍西湖三月春意濃錦囊駿馬¶
呼奚童清陰接道生爽氣金粉撲面香濛濛兩年不踏¶
湖頭路轉眼春来又春暮畫中忽見一株松彷彿山前¶
幽絶處幽絶之處多仙靈吾獨何為縛塵纓寄謝仙靈¶
<pb:KR4h0163_WYG_008-19b>¶
許同隠準擬長鑱尋茯苓¶
　　　丹陽道中¶
茅屋雞聲催早起僮僕相呼戒行李擁袍無計衝曉寒¶
野店春醪薄於水羊頭小車鐵裹輪後推前挽聲轔轔¶
平原極目但衰草西風忽起迷沙塵坦途纔過十里餘¶
行行曲磴多﨑嶇松林杳靄不見日凍霧作雪沾衣裾¶
黄泥山崗髙復陡車夫努力成牛吼須臾下坂一何易¶
勢若駿馬争先走嘗憶當年未為客縦覽方輿徧圗籍¶
<pb:KR4h0163_WYG_008-20a>¶
太行蜀道雖漫聞七里八岡今始識男兒初生挂弧矢¶
豈分拘拘老桑梓他年為作子長遊賸賦新詩滿人耳¶
　　　花遊曲¶
飛花入簾宫漏長遊絲落絮春茫茫金鞍駿馬青絲勒¶
綺閣小姬紅粉粧黄金作丸落花底啼鳥隔花飛不起¶
明朝更欲載東風早買湖船放春水¶
　　　秋日大雲寺僧房賦贈友陶先生¶
孤踪久矣去人間歸卧家林景亦閒清澗飛泉含宿雨¶
<pb:KR4h0163_WYG_008-20b>¶
白雲滿壁擁秋山﨑嶇尚憶他年事衰老都非往日顔¶
並坐繩牀談思劇松風謖謖鳥關關¶
　　　題豐樂樓圗¶
錢塘城郭帝王州勝概千年尚有樓南浦雲開朱箔曉¶
西山雨歇畫欄秋玉人歌舞成春夢芳草王孫非舊遊¶
物换星移餘事在蕭條殘墨不勝愁¶
　　　西湖夜宿¶
蹇驢衝雪㟁烏紗夜醉西湖賣酒家十六吳姬吹鳳管¶
<pb:KR4h0163_WYG_008-21a>¶
捲簾燒燭看梅花¶
　穆溪漁隠朱僘¶
　　僘字孟寛崇徳嘉㑹鄉人父仁為貝清江門人贅¶
　　嘉興穆溪屠氏因家焉僘故以貲雄里閈永樂初¶
　　坐黨累編戍山海洪熙改元赦歸足跡不入城市¶
　　日惟壘石列卉木搆緑疇軒棲息其中興到則乗¶
　　小艇攜尊罍之屬沿溪而溯之持竿垂綸徜徉鷺¶
　　汀鷗渚間得魚貰酒醉則偃仰舟中扣舷而謌聲¶
<pb:KR4h0163_WYG_008-21b>¶
　　出林外望之若神仙自號穆溪漁隠一時名流皆¶
　　與交年八十餘有遺集一卷¶
　　　寄木蘭長老¶
木蘭洲上梵王家門掩松雲禮法華有錫未凌滄海去¶
無山時見白雲遮十年夢㫁芙蓉酒幾度香生茉莉茶¶
遥憶暮龕禪定處清風明月滿天涯¶
　李訓導孟璿¶
　　孟璿名璿以字行號南荘一號天目居海鹽之吕¶
<pb:KR4h0163_WYG_008-22a>¶
　　塚永樂初以經明行修被薦歴嘉興汝寜訓導著¶
　　有南荘集弟仲璣季衡皆有文行時海昌二蘇秀¶
　　州李孟昭毎過孟璿兄弟酧和輒淹旬朔好事者¶
　　多慕之李于鱗詩選不輕進作者獨取其雲深一¶
　　詩亦可占其大略矣¶
　　　春寒¶
春事今還滯寒愁故故生風威披韭葉雨色湛桐英門¶
徑苔侵石河隄水沒檉未捐乗勝屐猶傍讀書燈¶
<pb:KR4h0163_WYG_008-22b>¶
　　　清暉樓秋夕¶
髙閣軒窗静遥城鼓角鳴明河横夕影烟樹擁秋聲白¶
苧因風度清尊帶月傾寒螀吟砌下惻惻不勝情¶
　　　金碧山水¶
雨餘山色暖如春人掩柴門卧夕曛江上圗書和月載¶
山中雞犬隔雲聞東風瑶草香初滿流水桃花路不分¶
此處仙家渾不逺底須騎鶴訪茅君¶
　　　題童居士雲深處¶
<pb:KR4h0163_WYG_008-23a>¶
卷舒隨處共無心道者幽居似海深萬頃銀濤連曉色¶
半巖蒼霧鎖秋隂擁關不禁鐘聲出䕶榻休嫌雨氣侵¶
欲掃氤氲陪杖履重来祗恐路難尋¶
　　　燕¶
秋去春来信有期雙雙依舊啄芹泥網羅不到營巢處¶
肯厭田家草屋低¶
　丁珙¶
　　珙字潤珩號草堂麟之子¶
<pb:KR4h0163_WYG_008-23b>¶
　　　仙臺雲樹¶
溪流環翠石臺危曽有仙人共奕棋林下枰空樵去久¶
松間雲冷鶴歸遲古碑無字傳遺迹祖壟多蕪動孝思¶
幾度登臨重回首松楸春雨不勝悲¶
　陳秀才景融¶
　　景融號菊逸雷之子永樂間文學¶
　　　莫春¶
春風客路馬蹄輕歸鬢蕭疎恨莫平呼酒且&KR0838;今夕醉¶
<pb:KR4h0163_WYG_008-24a>¶
看花又動昔年情朋遊老去鷗盟冷世事看来蜨夢驚¶
咄咄書空徒自苦便應投筆效班生¶
　　　秋江獨釣圗¶
雲山萬叠水烟空白鳥飛邊思莫窮未遇君王後車載¶
釣絲黄葉共秋風¶
　李布衣季衡¶
　　季衡字公平一字希平號西溪孟璿弟著有西溪¶
　　集其追和元人十臺懐古詩膾炙人口他如隴頭¶
<pb:KR4h0163_WYG_008-24b>¶
　　牛出春耕雨海上人歸晚負鹽鵓鳩啼散邨前雨¶
　　蹇犢耕殘谷口雲皆集中佳句也¶
　　　戲馬臺¶
八千子弟江東来函闗一叱强秦摧還鄉自比錦衣樂¶
横槊戲馬登髙臺一朝垓下狂圗靡楚歌四合兵塵起¶
陰陵失道嘆天亡尚騁餘威殱漢騎拔山之力盖世雄¶
空餘草樹生悲風有舟不渡亦男子揮劍直與騅同死¶
　　　銅雀臺¶
<pb:KR4h0163_WYG_008-25a>¶
魏家歌舞貯銅雀井幹凌空雲𣺌漠眉嫵争誇翠黛濃¶
腰纎競妬羅衣薄秦筝趙瑟無時閒炰鳳烹龍頃刻間¶
綺蘇映水月皎皎朱簾捲雨花斑斑一朝玉匣歸塵土¶
従此髙臺罷歌舞分香賣履屬何人魂㫁西陵泣寒雨¶
　　　凌歊臺¶
凌歊髙臺壮南國突兀干雲天咫尺晶簾半捲曉風寒¶
雕闌倒映秋江碧臺邊軋軋金輿来盈盈二八花顔開¶
英雄一去不復返甍殘棟委俱塵埃蜀山雪消清似洗¶
<pb:KR4h0163_WYG_008-25b>¶
岷江西来幾千里此日豪華安在哉唯聞嗚咽臺前水¶
　　　錢塘懐古¶
大奸竊國正慿陵河洛紛紛甲尚腥無復漢光收故物¶
空餘周顗泣新亭北来勍敵多如雨南去諸孤散似星¶
俯仰不窮千古意夕陽西下亂山青¶
　嚴布政貞¶
　　貞字頤正號養素(劉志作閻真/字養正非)嘉興人永樂癸未¶
　　例應㑹試以登極故開鄉科貞得領薦至甲申成¶
<pb:KR4h0163_WYG_008-26a>¶
　　進士授景陵知縣浙音彚編云貞以寜波籍仕終¶
　　雲南布政¶
　　　和栁子厚登栁州城樓¶
獨上城樓望海天異鄉愁思正茫然溪雲暝帶桄榔雨¶
野日晴銷薜茘烟百粤湖山通絶徼半江菰米熟秋田¶
舊遊别後多零落目㫁滄波只自憐¶
　姚袁州文¶
　　文字敏學崇徳人永樂乙未進士選庶吉士改禮¶
<pb:KR4h0163_WYG_008-26b>¶
　　部主事宣徳中罷調六曹官獨留主文選事出知¶
　　慶逺猺獞雜處文結以恩信無不感服改袁州将¶
　　代百姓請留卒於官¶
　　　東山¶
謝安久云亡東山在吾里雲松秋落落澗草晚薿薿昔¶
人徐提刑鬻田訓五子諸昆攀桂後老者樂於此願言¶
一登臨景仰何日巳¶
　朱興寜孟徳¶
<pb:KR4h0163_WYG_008-27a>¶
　　孟徳字維新海鹽人寓籍陜西寧夏衛中永樂戊¶
　　戌進士任廣東興寜知縣¶
　　　出獵圗¶
秋髙絶塞苜蓿死颯颯西風吹馬耳山前獵騎耀戎装¶
布列沙場平似砥草枯食實馬臕肥風折筋膠勁弧矢¶
旌旄斜捲㫁霞明戰袍亂簇團花紫攬轡峩然意且閒¶
導前顧後遥相指勒馬回頭審視餘雕弓滿引雙鴻起¶
　　　寄西溪李季衡¶
<pb:KR4h0163_WYG_008-27b>¶
不到西溪已半年孤情毎自繞君前莓苔色冷尋花徑¶
楊栁陰閒載酒船豈乏琴書消夏日已多稌黍滿秋田¶
懸知别後幽棲意欲謝逢迎獨草𤣥¶
　王經歴逵¶
　　逵字公逵號雲溪嘉興人永樂甲午舉人宣徳初¶
　　官襄陽衛經歴有南溪吟卷管窺集雲溪遺稿¶
　　　題宋髙宗茘枝圗三首(有引/)¶
　　宋髙宗繪茘枝圗一幅我友于以成所蔵求題於¶
<pb:KR4h0163_WYG_008-28a>¶
　　余按本紀徽欽鑾輿播遷擁迫而北土崩瓦裂甚¶
　　可哀憐髙宗南渡僅能中興然無撥亂之才奪于¶
　　奸檜之和議由是偷安江左乾綱不振功垂成而¶
　　復墮宴安之際不鑒覆轍猶圗口腹之奉以自玩¶
　　而忘不共戴天之仇其何心哉¶
上皇西幸劍門時逺憶涪州貢茘枝今日思陵圗畫裏¶
兩宫甘㫖不勝悲¶
畫卷深宫冩茘枝建炎天步屬艱危江南風味真竒甚¶
<pb:KR4h0163_WYG_008-28b>¶
莫遣當年北使知¶
五國城頭歸夢遲炎風閩海駐旌旗閒将茘子勞宸翰¶
知是天機出孝思¶
　俞少傅山¶
　　山字積之號梅荘嘉興人永樂癸卯舉人歴郕府¶
　　伴讀景泰初擢鴻臚少卿至吏部左侍郎有請謁¶
　　正色以拒臺諫言事取嫉權貴者曲為調䕶時議¶
　　迎復或有異同山奮然曰鑾輿復然後人心悦而¶
<pb:KR4h0163_WYG_008-29a>¶
　　天下安況天倫所繫至重力賛之朝廷知其清慎¶
　　賞賚有加作嵗寒圗題詩賜之既而有易儲之議¶
　　山宻諌不聴引病歸復進太子少傅囊槖蕭然稱¶
　　貸以給善大篆工墨梅著有梅荘集不傳英華所¶
　　載二律俱不佳聞川蒋氏曽於賈人得畫梅卷有¶
　　二㫁句淒清哀婉盖英廟未旋駕時作也¶
　　　題畫梅二首¶
春簾髙捲透疎風瘦影蕭蕭望若空腸㫁不堪還染翰¶
<pb:KR4h0163_WYG_008-29b>¶
九霄環珮夜玲瓏¶
生来絶勝董嬌嬈凍粉含香玉影揺十二樓頭明月滿¶
不勝清淚濕鮫綃¶
　朱琳¶
　　琳字玉林號雨椿以下三家皆永宣間人爵里無¶
　　考詩見英華¶
　　　題子陵圗¶
莫道狂奴聘不来客星無意作三台𤣥纁肯博桐江水¶
<pb:KR4h0163_WYG_008-30a>¶
未必清風滿釣臺¶
　李澄¶
　　澄字若淵¶
　　　贈龍虎山朱道士¶
黄冠道士蓬莱客騎鶴来遊海上城仙券靈符常滿篋¶
丹臺玉室久知名雲開碧漢飛鳬影月落瑶壇散珮聲¶
遥羨閒身居物外無由相共學長生¶
　鄭璋¶
<pb:KR4h0163_WYG_008-30b>¶
　　璋字無考¶
　　　鶯梭¶
金衣公子度庭柯嘎嘎交交意若何花錦亂穿紅影碎¶
栁絲輕織翠紋多遷喬無意登機杼出谷留心避網羅¶
莫向陶家門外過壁間猶有化龍梭¶
　　　白猫¶
玉狸海外来千里月兔天邊墮五更悞入名園人不見¶
梨花香裏只聞聲¶
<pb:KR4h0163_WYG_008-31a>¶
　陸秀才琦¶
　　琦字公璐號友蘭宣徳四年以嘉興魏塘鎮為嘉¶
　　善縣琦居汾湖遂為嘉善人父坦故雄於貲願輸¶
　　槖創學宫不果而沒琦承命獻其址復建義塾於¶
　　汾湖之隂學士曽鶴齡有記¶
　　　題雲林訪友圗次陳漢昭韻¶
為愛幽棲好乗閒一訪君磵喧泉漱石林暝樹蔵雲路¶
自山腰轉源従谷口分坐深歸路晚天末有斜曛¶
<pb:KR4h0163_WYG_008-31b>¶
　　　述懐¶
坐惜年華似水流湖山行樂且悠悠一川烟雨孤邨晚¶
千里關河㫁雁秋金鳳幸遺天上勅黒貂猶剰篋中裘¶
清樽漫醉新豐市當道何人問馬周¶
　　　梅花¶
雪壓寒香凍未銷江空嵗晏轉蕭條冷雲漠漠知何處¶
夢到西湖第六橋¶
　松雲居士姚黼¶
<pb:KR4h0163_WYG_008-32a>¶
　　黼字廷章號松雲居士嘉興人宣徳間布衣御史¶
　　綬之父也年四十以家政委綬擅隠居之樂能冩¶
　　山水宗岳雪樵工詩日與陳顥韓永倡和優游自¶
　　得人以可閒先生稱之¶
　　　過友陶舊宅次南野韻¶
蕭蕭茅屋冷溪濵晚嵗孤松雪色新鄰笛不須哀日莫¶
就中多是㫁魂人¶
　南野遺老韓永¶
<pb:KR4h0163_WYG_008-32b>¶
　　永字景脩號南野嘉興人出處未詳有詩見蒋氏¶
　　三逕琳瑯冊自署七十七翁嵗在辛未當是宣徳¶
　　六年則永亦遜國遺老也¶
　　　詠梅次竹鄰¶
昔訪逋翁宅牆頭露半梢因吟暗香句行過段家橋¶
　張恵¶
　　恵字孟與¶
　　　秋夜¶
<pb:KR4h0163_WYG_008-33a>¶
氷簟銀牀夢不成半因秋熱半閒情披衣起看窗前月¶
又到西窗栁上明¶
　陶瑾¶
　　瑾字廷璧號菊莊¶
　　　閒居¶
數椽新築傍溪灣掃石焚香鶴正還幾度捲簾看不厭¶
夕陽紫翠滿南山¶
　陸厚¶
<pb:KR4h0163_WYG_008-33b>¶
　　厚字無考¶
　　　哭二子¶
風雨撼庭梧寒巢失二雛夢因心上起名向醉時呼鳳¶
泣丹山玉龍吟碧海珠㫁機憐爾母淚滴硯苔枯¶
　陸宗寳¶
　　宗寳字善之號橘軒¶
　　　途中偶成¶
燕雲漠漠路迢迢馬上霜風裂紫貂半百年過頭似雪¶
<pb:KR4h0163_WYG_008-34a>¶
獨憐無計老漁樵¶
　孫檢校詢¶
　　詢字廷言一作佳言號東溪嘉善人従里儒徐中¶
　　授尚書善屬文宣徳間應賢良詔授廣西布政司¶
　　檢校洞蠻竊發詢諭之皆感服遺以金不受尋致¶
　　仕時邑民李懐玉等為真率飲尊齒徳也適詢歸¶
　　改為耆英文㑹約里中斑白知禮讓者十二人按¶
　　一年月朔之數并詢為十三則餘閏也月朔小酌¶
<pb:KR4h0163_WYG_008-34b>¶
　　命子弟講禮讀法歌詩撫琴習奢惡儉者勿與焉¶
　　　送容縣周二尹文叙¶
自是濓溪幾葉孫庭前碧草至今存徵賢早對安民策¶
佐邑長懐報主恩春暖有鶯啼栁陌月明無犬吠花邨¶
雄藩考課重論舊且共灕江酒一尊¶
　　　陳氏園¶
百畝名園巳變丘毎慿故老話風流金釵醉倚觀魚檻¶
畫槳輕移送酒舟簫鼓晚衙花底散笙歌夜月宴中留¶
<pb:KR4h0163_WYG_008-35a>¶
感懐莫問當年事野菜青青滿地愁¶
　　　文水¶
一曲潺湲繞泮宫小橋斜轉却流東烹茶最愛鐺鳴蚓¶
洗硯長疑墨化龍未許将軍修禊飲只冝童子舞雩風¶
晚来緑浄無波浪雲影天光上下同¶
　(附考水在嘉/善儒學中)¶
　　　大勝橋¶
架海為梁事若何分明神劔斫蛟鼉光涵半璧初三後¶
<pb:KR4h0163_WYG_008-35b>¶
影破連環二八過玉蝀横秋消宿雨金猊嘘霧散晴波¶
憑誰移向髙空外借與天孫夜渡河¶
　　　晚橋漁泊¶
黄昏溪上寂無喧漁艇歸来競後先風偃荻花欹醉笠¶
雨昏江樹濕炊烟甕頭緑螘時時滿船尾金鱗箇箇鮮¶
不似姑蘇愁絶夜烏啼月落曉霜天¶
　(附考在嘉善北門外曰/華嚴橋俗稱虎塔車橋)¶
　　　題雪樵畫(詳前/本傳)¶
<pb:KR4h0163_WYG_008-36a>¶
踏雪歸来不耐閒毎書繭紙百千番烟飛霧走縦横裏¶
鳳翥龍蟠頃刻間怒若洪濤奔萬壑捷如驍騎出三闗¶
一行價值千金重展卷令人欲廢餐¶
　　　題竹所¶
活人種竹不種杏種杏何如種竹寛翠色滿林常帶雨¶
秋聲四座只生寒詩成最好臨軒冩簾捲何勞出户看¶
陰徳廣時栽亦廣傳家唯有碧琅玕¶
　養正生陸賛¶
<pb:KR4h0163_WYG_008-36b>¶
　　賛字徳潤號養正生海鹽人宣徳間以詩文名兼¶
　　善篆隸為人嚴毅荘重以禮自持嘗慨世俗湮於¶
　　佛老憚禮文之難而喪不成葬著居喪撮要為文¶
　　思緩筆精無急就之作年八十三卒鄉人誄之曰¶
　　貞一先生¶
　　　東歸掃墓弟宣送至龍江而别¶
東風行旅出江濵兄弟相看淚滿襟欲向先塋供爼豆¶
寜辭客路受風塵春深歸雁愁無侣日暮啼鵑惱殺人¶
<pb:KR4h0163_WYG_008-37a>¶
酒盡河頭各分袂相思兩地夢應頻¶
　張太守振¶
　　振字孟起號植蘭海鹽人宣徳間以承掾起官至¶
　　四川重慶守¶
　　　南屏山房¶
挿天青壁障湖南結屋何愁地主嫌緑樹交隂連古刹¶
白雲移影落虚檐源頭引水惟刳竹門裏看山只捲簾¶
更傍東籬閒采菊悠然相對即陶潛¶
<pb:KR4h0163_WYG_008-37b>¶
　劉舉人稽¶
　　稽字惟載號緩軒嘉興人宣徳丙午舉人¶
　　　和荅岑雪厓¶
李膺門在少攀躋自喜聲華得與齊老圃題詩秋賦菊¶
小窗讀易夜燃藜君應善學争鳴鳳我已差同欲化羝¶
今日相望渾不逺往来猶恨隔雲泥¶
　竹鄰子陳顥¶
　　顥字漢昭號竹鄰景融子宣正間布衣有詩名雲¶
<pb:KR4h0163_WYG_008-38a>¶
　　間學士錢溥稱其閒雅典厚力追唐人有竹鄰子¶
　　稿蓉塘詩話稱其題畫詩怨刺之意見於不言之¶
　　表較之孟浩然不才明主棄及薛令之苜蓿長闌¶
　　干之句辭雖隠而意愈露矣¶
　　　夏考功兩竹為趙時俊作¶
髙人愛清不尚繁庭前種竹只兩竿雲影朝分硯池緑¶
風聲夜入書牀寒考功文采丹山羽貌得雙清似曹許¶
只應真宰泣錭鎪月落空林露如雨¶
<pb:KR4h0163_WYG_008-38b>¶
　　　睡起¶
晝永幽禽驚夢醒起向松西汲寒井隔竹唯聞犬吠聲¶
竹深不見行人影我貧無力種山田多病翻成半月眠¶
市上喜無賖酒券篋中賸有賣文錢¶
　　　寒潭釣雪¶
嵗晏風兼雪扁舟駐釣灘瑶花半篷濕栁絮一蓑寒子¶
厚偏供咏𤣥真若避官如何渭濵叟頭白謝魚竿¶
　　　為曹汝器賦二首¶
<pb:KR4h0163_WYG_008-39a>¶
鑿地為方沼層巒四面圍天光涵古鏡苔色上春衣幽¶
鳥情相契閒雲影欲飛誰安一拳石比作釣魚磯¶
　　　　右涵碧池¶
壘石為梁柱憑誰號彩虹烟雲遮不㫁霄漢步應通澗¶
草寒留碧山花暖襯紅此中豪邁氣不愧茂陵翁¶
　　　　右彩虹橋¶
　　　景泰壬申正月晦日夜夢至僧舍遇一老叟云¶
　　　　欲於静處少休予應之曰借来雲半榻睡起¶
<pb:KR4h0163_WYG_008-39b>¶
　　　　日三竿覺而枕上足成¶
漸老疎塵事無營身自安借来雲半榻睡起日三竿松¶
火鑪頭煖風波屋外寒行蔵皆夢裏何必問邯鄲¶
　　　泊松陵塔寺主僧招晚飯¶
塔院東南湖水長三髙亭下晚風涼鯉魚吹浪楊花白¶
鷗鳥眠沙杜若香僧喜詩人留共飯客隨漁艇泊連檣¶
叮嚀黄帽休辭嬾蚤起征帆候曙光¶
　　　新秋¶
<pb:KR4h0163_WYG_008-40a>¶
江涵秋影雁南過涼思催人可奈何林下久知塵事少¶
水邊惟愛月明多吳鄉鱸美應分鱠楚客衣單自製荷¶
回首滄浪濯纓處髙情慙愧釣魚蓑¶
　　　春日寫懐¶
東風吹雨著輕塵芳草茸茸濕翠裀寒食過来猶自冷¶
海棠開後不多春山中漫憶陶𢎞景谷口誰尋鄭子真¶
聖代只今恩浩蕩東溟不信有窮鱗¶
　　　夜宿大雲寺留題竹深處¶
<pb:KR4h0163_WYG_008-40b>¶
日暮尋幽到竹深竹煙晴鎖寺門隂苔荒路絶行人跡¶
月出潭空静者心清供一盂香積飯閒情半榻白雲衾¶
留詩已與青山約莫厭頻来訪道林¶
　(附考寺在嘉善東南/十八里宋乾徳間建)¶
　　　冬日旅中¶
江國冬来十日陰閉門髙卧擁寒衾貧将乞米無顔帖¶
客久思家有越音雪壓荒橋行路㫁山埋老樹凍雲深¶
百壺安得如澠酒細與梅花説舊心¶
<pb:KR4h0163_WYG_008-41a>¶
　　　過當湖曹汝器所居(顔曰林溪清趣中有/滴翠峯涵谷池諸勝)¶
海邑西偏郡郭東林塘卜築遂髙風松陰避雨周遭緑¶
花影涵波上下紅虚榻掃留吟社客短蓑著伴釣船翁¶
閒居清趣人多有看到君家自不同¶
　　　竹西草堂為曹汝器賦¶
新搆茆堂就竹西渭川千畝共襟期清風掃榻秋来早¶
蒼雪團隂月到遲挿棘毎遮東面笋脱巾還挂北邊枝¶
尋君記得曽留宿日出三竿尚不知¶
<pb:KR4h0163_WYG_008-41b>¶
　　　閲瑣尾日記¶
曽供筆硯侍君王九死艱虞不敢忘痛哭衰麻終此老¶
追亡躡屩忽如狂有山到處薇皆緑無邑歸来菊更黄¶
瑣尾一編聊自述猿啼鴉嘯㫁人腸¶
　　　竹樹白頭公小畫¶
翠滴疎篁露涼生落木風能知嵗寒意獨有白頭公¶
　　　題竹¶
直節従来瘦虚心本自清涼風屋頭起葉葉是秋聲¶
<pb:KR4h0163_WYG_008-42a>¶
　　　秋螢¶
寒光一㸃映松蘿零落西風恨更多莫向波間照秋影¶
滿溪涼雨顫新荷¶
　　　立春¶
蕭條書劍客邊身望望歸期過立春官栁漸黄梅已白¶
東風應笑未歸人¶
　　　題畫二首¶
盧橘垂黄雨滿枝山禽飽啄巳多時那知嵗晏空林裏¶
<pb:KR4h0163_WYG_008-42b>¶
竹實蕭條鳳亦飢¶
　　　　右枇杷山鳥¶
老去年来兩鬢秋半因詩債半閒愁不知野鳥縁何事¶
也向西風嘆白頭¶
　　　　右楊栁白頭公¶
　　　秋蜨¶
粉褪香消力漸微多情猶自舞斜暉野花籬落西風冷¶
不比春園得意飛¶
<pb:KR4h0163_WYG_008-43a>¶
　張縣丞禮¶
　　禮字用和海鹽人宣正間以掾起為上饒縣丞¶
　　　辭任有作¶
宦海茫茫我獨醒乞恩歸去一心寜養情賴有書蔵篋¶
遣興還須酒滿瓶陶令清風存菊徑右軍髙致出蘭亭¶
故園舊業依然在坐對青山讀道經¶
　張封君翥¶
　　翥字九臯號晚香海鹽人教二子寛寜皆仕於朝¶
<pb:KR4h0163_WYG_008-43b>¶
　　與鄉老結社賦詩吟眺遊賞有香山洛下之風¶
　　　寄許竹窗兼柬楊熙春¶
回首秦溪憶舊遊江城寂寞月空留東軒漫誤延徐榻¶
西郭虚乗訪戴舟夢裏青山人未逺鏡中華髮嵗如流¶
秋風不見南来雁烟樹蒼茫動别愁¶
　莫布衣蔵¶
　　蔵字用行號素軒海鹽人宣正間布衣工詩文及¶
　　真草篆隸八分諸體及鐫古印章繪花木禽蟲水¶
<pb:KR4h0163_WYG_008-44a>¶
　　仙皆可愛親病刲股療之年五十八遘疾占一詩¶
　　有三逕菊松秋寂寂一庭風月夜沈沈之句吟巳¶
　　即逝著有佩觿稿詠史詩素軒稿皆失傳唯英華¶
　　載秋日一詩又有送鄭東谷之廣東詩云津頭貰¶
　　酒桐花落馬首看山茘子垂句尤警¶
　　　秋日書懐寄崔總戎¶
河橋一别栁初垂又見黄花滿故籬落日江樓王粲賦¶
秋風茅屋杜陵詩闗山有望天皆樹嵗月無情鬢欲絲¶
<pb:KR4h0163_WYG_008-44b>¶
見説東南烽火静轅門可是晏眠時¶
　沈員外淳¶
　　淳字惟厚號拙庵嘉興人性純朴不妄言笑為弟¶
　　子時室有妖淫不能亂宣徳巳酉舉鄉薦正統丙¶
　　辰成進士歴吏部員外郎卒年八十七張方洲稱¶
　　其孝恭和厚不下古人有拙庵集¶
　　　送胡㕘議致仕¶
封書遥奏五雲間詔許懸車萬里還憂國不知雙髩改¶
<pb:KR4h0163_WYG_008-45a>¶
歸田且喜一身閒蘭舟坐釣鷗分月茅屋鈎簾雨滿山¶
自此總無軒冕夢烟霞長䕶舊柴闗¶
　　　閒居¶
天上抽簮萬里迴秋風黄菊滿籬開翟公不復為廷尉¶
辜負交知日往来¶
　諸秀才斆¶
　　斆字學文秀水人宣正間茂才以子偁贈僉事¶
　　　送亨上人領薦之京¶
<pb:KR4h0163_WYG_008-45b>¶
清時膺薦謁承明犯曉袈裟出化城空界鶴隨行錫逺¶
大江龍引法舟輕天官講道飛花雨禁路趨朝逐珮聲¶
寵遇歸来知有日暫違香室話無生¶
　唐太醫璵¶
　　璵字宗魯郡人宣正間太醫吏目¶
　　　武當五龍宫¶
五龍居處有仙宫一逕蒼苔萬壑松風颭疎簾揺翡翠¶
雲開絶壁爛芙蓉忽聞雞犬知何處尚隔烟嵐有幾重¶
<pb:KR4h0163_WYG_008-46a>¶
昨夜道人行雨遍滿庭涼月露華濃¶
　謝御史文昌¶
　　文昌號東山秀水人善楷書宣正間以貲進官至¶
　　御史郡志誤入洪武薦舉¶
　　　題畫¶
少年為客老應還鄉語依然髩已斑童子莫嫌停馬久¶
眼前都是舊家山¶
　賀秀才麟¶
<pb:KR4h0163_WYG_008-46b>¶
　　麟字文徵號南溪嘉興人宣正間文學¶
　　　石門夜泊¶
驛路迢迢送夕陽石門灣共泊連檣買魚人唤溪邊棹¶
乞米僧歸竹下房楓葉經霜多自落羅衣臨水不勝涼¶
且沽尊酒澆離思明日看山認故鄉¶
　金都事景輝¶
　　景輝字養晦邑里未詳見英華宣天間官中府都¶
　　事嘗見知於郭定襄有呈郭詩二十韻¶
<pb:KR4h0163_WYG_008-47a>¶
　　　和黄太守衡夫韻¶
金仙樓上遇楊凝倚遍闌干十二層石上毎看翻貝葉¶
花間遥聴囀迦陵也堪呼酒酬佳節未暇留衣謝主僧¶
回首溪橋天已暝一彎新月映寒藤¶
　岑學究琬¶
　　琬字公琬號雪崖餘姚人宣正間學究流寓秀水¶
　　凡郡中慶弔詩文皆出其手為吕公懿所知館穀¶
　　于雁湖陶氏穆溪朱氏終老焉¶
<pb:KR4h0163_WYG_008-47b>¶
　　　同朱孟寛陶伯鉉陳竹隣泛舟雁湖得巵字¶
羣公春讌日一櫂夕陽時山色侵衣袂波光漾酒巵遊¶
情黄鳥唤心事白鷗知覔句篷窗下楊花拂釣絲¶
　(附考府城北由杉青閘出王/江涇東為聞湖西為雁湖)¶
　　　朱魚¶
荇沼芳溪錦鬛香依稀相見午橋荘紅蓮落瓣衝風出¶
似與游魚較短長¶
　崔指揮端¶
<pb:KR4h0163_WYG_008-48a>¶
　　端字惟正海鹽世襲指揮使善詞翰及騎射器識¶
　　不羣嘗従都督徐恭征鄧葉二冦擒其渠魁景泰¶
　　中貢倭索攘亦多防䕶之績云¶
　　　輓虞舜臣舉人¶
擢桂年来志已酬看花有路獨淹留多才共惜歸黄壤¶
力學争憐賦玉樓月冷芸窗閒舊業雲迷荒塚起新愁¶
君親未報傷心死潮打孤城淚欲流¶
　莫布衣遯¶
<pb:KR4h0163_WYG_008-48b>¶
　　遯字用嘉蔵之弟¶
　　　過故人舊居¶
幽居寂寂掩柴扉碧草寒烟鎖翠㣲前度故人緘恨老¶
舊家燕子傍誰飛鳥啼深院傷秋雨花落空堦䕶蘚衣¶
回首不堪嗟往事夕陽城下影霏霏¶
　刁銛¶
　　銛字公鋭號静庵以下四人俱海鹽宣天間人見¶
　　武原集¶
<pb:KR4h0163_WYG_008-49a>¶
　　　題留耕堂¶
夜雨荆花田氏宅秋風草蔓習家園何如堂上留耕者¶
萬事無心隠蓽門¶
　張綱¶
　　綱字用常號巢門¶
　　　題翁秉彞得耕中趣卷¶
百畝生涯屋數椽比来甘分隠林泉寒雞日暖桑間社¶
小犢烟生谷口田緑水平疇三月雨黄雲香稻九秋天¶
<pb:KR4h0163_WYG_008-49b>¶
優游自得隆中趣詩酒忘懐二十年¶
　張𢎞¶
　　𢎞字景容¶
　　　哭内¶
破鏡難圎對影長九秋蘭菊易荒涼只應兒女傷心淚¶
滴作蕭郎兩髩霜¶
　沈寜¶
　　寜字致逺號楳泉¶
<pb:KR4h0163_WYG_008-50a>¶
　　　張繡衣見訪¶
老来多病困衡茅坐對青山歎寂寥軒騎有情過僻地¶
林泉無酒燕清宵松邊拂石和雲坐竹裏烹泉掃葉燒¶
為喜故人能逺念肯将青眼顧漁樵¶
　張僉事昊¶
　　昊字景昇里居未詳官按察司僉事宣天間人¶
　　　江湖勝覽¶
多君年少異凡流辭却燈窗入勝遊萬里闗河窮禹蹟¶
<pb:KR4h0163_WYG_008-50b>¶
歸来同看冷紅秋¶
　許醫官信¶
　　信字彦孚醫官里居未詳宣天間人¶
　　　赴海寜崔指揮相邀馬上賦此¶
紅纓白馬紫絲韁路出山城踏曉霜潮湧滄溟聲颯沓¶
日升暘谷影㣲茫青烟矮屋燒鹺竈白日長隄捍海塘¶
笑問侯家何處是轅門細栁兩三行¶
　孫陰陽絅¶
<pb:KR4h0163_WYG_008-51a>¶
　　絅字文著號雪軒隂陽官里居未詳宣天間人¶
　　　病起寄丁慕松¶
病餘扶下讀書樓寂寞懐人不㫁愁十載功名雙短鬢¶
百年身世一浮漚青山古寺疎鐘晚紅葉孤邨急杵秋¶
早晚牀頭新酒熟莫辭来此共淹留¶
　嚴鼎¶
　　鼎字用龢號新齋以下七人皆宣天間人爵里莫¶
　　考見英華¶
<pb:KR4h0163_WYG_008-51b>¶
　　　壺春丹房¶
火候能調内錬功醉吟時覺動春風安期早晚如相遇¶
試問蓬莱路可通¶
　張玉¶
　　玉字廷執號南窗¶
　　　偶成¶
活水流花去濃雲挾雨過故人不可見春色已無多燕¶
子營新壘魚兒戲淺波静觀應有感飛動奈渠何¶
<pb:KR4h0163_WYG_008-52a>¶
　江淵¶
　　淵字孔殷號梅谷¶
　　　寄道㑹王以正¶
玉虗仙府久棲遲風景悠然事事宜滿洞緑烟啼鳥處¶
隔簾紅雨落花時丹成藥竈雲常䕶曲奏霓裳鶴自隨¶
我欲辭家息塵鞅共尋松塢采靈芝¶
　¶
　¶
<pb:KR4h0163_WYG_008-52b>¶
　¶
　¶
　¶
　¶
　¶
　¶
　¶
　檇李詩繫卷八¶
